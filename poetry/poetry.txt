圣朝兴运自天开，又直临轩策草莱。廷对自惭无宿构，胪传何意冠群魁。幸瞻北阙承殊宠，忍负南山咏有台。稽首君恩难报称，誓殚忠赤赞规恢。
名山转阅转无穷，到此方知造化功。不被翠蛟收拾尽，又收飞玉入胸中。
树阴分影过柴扉，马足车尘到亦稀。月下抱琴看鹤舞，阶前回首望云飞。兰边修谱香薰草，竹里搜诗翠湿衣。若坐小窗读周易，定忘春去与春归。
真水黄芽长，香风玉杵鸣。不为三窟计，永伴一轮明。
孤山屹屹镇西湖，山上逋仙旧结庐。地僻真堪供隠逸，鹤驯全不费招呼。旌贤赐粟来天诏，踏雪寻梅入画图。留得遗祠表清德，斜阳古木自啼乌。
何处著诗癯，岩边有隠庐。云生春树合，鱼响夜潭虚。住久无他姓，山空应读书。平分谢池月，吾亦百年居。
县花初种已成林，三尺儿童父母心。堂上春风生意足，弦歌一曲尽清音。
寻常巷陌燕徘徊，带得春风去不回。沧海连天云浪阔，寄将消息上蓬莱。
燕泥犹认旧柴扉，帘影玲珑度落晖。细数归期春早晚，一天风絮满池飞。
小园日日管弦声，花落花开若有情。春色何时到侬屋，愁风愁雨过清明。
桃李春风又一场，蹴毬墙外落花香。劝君莫道归期近，惟有临归日最长。
秋千墙外入斜晖，过尽残花客不知。春色三分桃李去，一分犹在绿杨枝。
秋向空高分外澄，排云携手共梯登。举头便是蟾宫路，休问青霄有几层。
巍倚浮图几曲栏，远山屏翠拥林端。鹏程便好乘风上，不管琼楼高处寒。
闲却经纶手，东篱把菊枝。先生花外意，难画亦难诗。
蜀道难从古，于今分外难。江山风景在，忍把画图看。
地本乎阴窍本空，岩名以斗古传风。世人适意为行乐，造物何心著巧功。弱水蓬莱仙境界，石桥方广佛神通。达观不作尘寰看，笑挹天浆乐在中。
斗宿垂精插碧空，嵌岩太古石屏风。自然一道玲珑穴，谁见五丁开凿功。窦里乳泉时点滴，门前沥水暗流通。吾侪洞目崧台景，谢屐何曾到此中。
一抹轻烟隔小桥，新篁褪箨两三梢。惜春不觉归来晚，花压重门带月敲。
买家喜傍水精宫，正是南园故址中。我欲筑堂名六老，追还庆历太平风。
神螺卷雨入田畴，留得公堂一片秋。天上已催郎署去，人间难挽使华留。莫嫌仲举题舆晚，犹及东坡秉烛游。易在虎皮公在坐，试开宝箧为人谋。
群玉之峰千丈高，太微左宇凌星河。承明著作记仙室，汗青芸香老研磨。瀛洲学士水苍佩，清响戛击谐云和。我朝仁祖重兹选，涵养泽媲周菁莪。一时搜罗尽才杰，论事往往无讥诃。四贤景祐国之镇，肯为公议轻倒戈。当年枨触鼎鼐意，愿与希文同谪播。庆历一客伤众客，醉饱过耳宁有他。文符搜索网打尽，谣咏可但仇傲歌。古来馆阁有如此，劲气金石相荡摩。能令皇图耸天际，势与泰华并嵯峨。南箕贝锦半天下，翻作采葛伤谗多。视若弁髦如土梗，甚者足蹋鲸海波。吁嗟此意久不作，遗响近续应非讹。西山有孙賸文采，二十八宿心包罗。芳菲弥章楚骚蕙，硕大且俨陈陂荷。峨冠蓬岛两冰暑，凌溯迤逦风玉珂。俯而就之岂不可，议论乃欲降妖魔。纪纲一疏有奇气，几微半语驱沉疴。手披逆鳞触震电，心翼汉鼎扶羲娥。悠然群聩发深省，诵之穆若清风过。凤凰肯啄我伤粟，骐骥岂饫天山禾。殿头拜疏勇莫遏，指点归问烟江蓑。要津未若急流退，苞栩孰与考槃过。使乎六辔咏柔耳，清节人士歌五紽。之齐出昼有时义，去就大抵师丘轲。蹇予覊旅生也后，颉颃蜚佩应殊科。前时连章乞身去，夜梦栩栩思珉璠。天高不闻心转切，为人岂忍甘婆娑。斧奸心事忧国念，大略相似柯伐柯。君今询度我如执，啜其泣矣心谓何。君不见熙宁元祐国是易，未尝俯仰惟东坡。又不见绍圣更张罹祸惨，百折不挫称涪皤。世间富贵何足道，倏忽殆类赴烛蛾。妍者妩媚姿夭冶，轻儇佻巧甘媕阿。甜淡祇腥八九息，酣寝喧鸣奏鼓鼍。谏君超然独醒苏，回首万望蓬一窠。倘陪高风驾黄鹄，归傲泉石间壁梭。俯佣鱼钩晚获得，远寄或可酬清哦。疎桐缺月漏初断，鸿影缥缈还见么。他年邂逅谈旧事，抚掌一笑重呵呵。
懒把闲情去问花，花如含泪向天涯。二分春色已抛过，几处芳枝蹇未芽。羯鼓无功缘底事，鶑梢已恨落谁家。门前杨柳黄犹淡，为问何时可暮鸦。
把酒临风酹太和，春光九十已无多。四阳壮矣阴如此，万卉凄其愁奈何。不怕生成销铄尽，祇缘花信等闲过。欲将诗句勾晴色，南墅骚人制芰荷。
两朝表异诏言温，忠厚根基百世培。岳麓湖湘多秀气，玉杯繁露是奇才。词章近接秦而上，学术羞肩汉以来。事业元从儒者出，经纶之地自恢恢。
三瑞堂前香燕凝，诗书一脉浸人心。韬峰不露全牛解，振鬣长嘶万马瘖。诸县屡丰公事少，朞年未及去思深。减租除粟兴三学，人口如碑咏到今。
碧露犹余不尽翰，文章少露豹林斑。身行襄蜀江淮外，名在龚黄召杜间。使传暂劳濡辔沃，帅幢已耸碧油闲。笑谈尽护风寒了，归踏春风辇路班。
侯门六射喜从逢，今岁丰和夐不同。漕挽甫资萧相策，閟宫恰寿鲁僖功。鹤归动是三千岁，松梦终当十八公。愿举家风祝公寿，夜来已压小槽红。
电飞窗上明如月，雨溜簷前响过泉。蠢动有生皆发蛰，是龙那得不升天。
龙山慧山两山云，出能为雨入为晴。云山之气有歛散，歛散之理斯为神。我庐山下为小隠，云为动兮山为静。悠然而出物之泽，屹然而峙地之镇。我见云山善与俱，云山无情不见余。我比云山多此见，不如一似云山无。
妄虑散毛发，真源生齿牙。我闻甘露饭，即是惠山茶。欲驻岁月晚，重游道路遐。更须烦稚子，再煮鼎中花。
小艇溪边月，来寻万卷楼。遂初读书处，鹤去白云留。
剩有溪山树，书楼迹已陈。故人不可见，绕树一悲吟。
万壑注清流，孤烟起暮愁。龙山半溪落，鴈影过书楼。
骚客辞眠肠正苦，睡魔退听骨先寒。未堪入餠供龙焙，且遣一旗登虎坛。
休将斤斧向般挥，杀处谁知有活机。我且双关聊自固，君无一眼漫相围。只能暗里龟头缩，怎识伊边虎口危。莫向人前夸己会，降旗几度送君归。
部曲纵横听指挥，元来棋算即兵机。双关似铁吴坚壁，一著还魂汉解围。中垒占形包两陕，边隅拓土卷三危。一枰未罢兵书至，战退苻秦奏凯归。
粤从太极生两仪，大明生东月生西。煌煌两日照今古，一昼一夜分主之。人具阴阳中造化，亦系日月之所舍。在日为命月为身，所主各随其昼夜。此数定不差毫毛，惜哉庸术其传讹。谈命以日不及月，日本昱昼如夜何。甘石不作今已矣，星学之精其能几。掌中日月分旦昏，独有黄生精算尔。黄生算到毫杪处，吉凶定如鼓应桴。奇哉此术真神秘，世人不知反为异。俗流何可轻与谈，吾有颍滨月轩记。
龙舟大半没西湖，此是先皇节俭图。三十六年安静里，櫂歌一曲在康衢。
恋阙心逾赤，乘轺鬓未霜。祇家将六学，综国劄三章。眷近花明路，风驰锦过乡。临分不成饮，相对独凄凉。
赤心许国自平时，见敌捐躯更不疑。权忌皋庸皆遁走，同时死难只青狮。
农父犁田出宝刀，铜花浸血冷侵毛。神锋懔懔冲星斗，未让丰城剑气高。
岁岁蒸尝九月期，西风笳鼓万人悲。山边走马神旗闪，父老齐呼太尉来。
两日经行旧战场，却来祠下谒堂堂。偷生诸将今何在，万古英灵独耿光。
春将新绿满郊原，喜逐双旌晓出关。初度麦畦行诘曲，却穿竹径俯潺湲。阴阴霁色催归骑，猎猎溪风醒醉颜。父老欢呼随幼稚，隔途争看使车还。
我不归耕却劝耕，下车且伴老农行。莱苗已过花才盛，桑叶方开葚早生。此去耕牛无暇日，新年啼鸟总懽声。定符贤守丰年愿，甘返田园老太平。
南楚归舟牵客思，西风脱叶转秋寒。年华渐晚边城远，凝望中天更倚栏。
本与名言绝，乾坤钟气清。静中取拾得，闲里琢磨成。美刺明时化，幽微索至精。不曾亲悟入，似隔万重城。
天末凉风吹白云，渐看长昼少炎氛。满庭慈竹秋阴合，夹岸枯荷夜雨闻。漂泊乡关新避寇，荒唐客梦旧从军。起来极目西山望，故里松楸怅夕曛。
地产枝莲异，莲宫自此兴。殊祥天不靳，奇艳雪堪陵。魄化疑吴女，碑传有蜀僧。何当寻胜概，吟断佛前灯。
松泽亭前山色幽，洙泾渡口荻花秋。离钩三寸无人会，一棹东西独未休。
野水闲云无定踪，一生空棹月明中。锦鳞才得翻船去，堪笑家风彻底穷。
西亭无处认遗基，烟月空余旧唱辞。欲问辞中端的意，渚花堤柳可能知。
劈口两桡无剩法，点头三下不容声。谢师付授从今了，一段风流画不成。
隔水遥山数朵青，送人依旧泊闲亭。此舟未信无重过，门枕苹汀夜不扃。
篱根玉瘦两三枝，为绕吟香夜不归。安得密林千亩月，仰眠吹笛看花飞。
久矣厌尘世，逃名云水间。五湖正觅地，一曲歌沧浪。风雨晚来急，笠蓑时下忙。钓龙手中竹，分付与儿郎。
龙脊滩头春已归，旧章重举到江湄。玉箫金缕民风乐，麦陇桑畴农事熙。犹记去年来把酒，又还今日再题诗。桃花三月归帆过，此地红涛渐渺弥。
平田一水自萦回，喜见兹塘亦壮哉。夏潦久收犹浩渺，壶山近看更崔巍。刺船葑蓼中边去，唤月烟岚外面来。见说艾轩诗句好，不逢墨迹重徘徊。
凉殿初生露满天，木犀花发月初圆。君王少御珊瑚枕，多就宫人玉臂眠。
镇静一如无，颁条甫月余。来惟尽传客，去不识兵符。健判风生笔，精祈雨洒车。丈夫何必假，行矣两轮朱。
虽拥朱轓贵，清癯两鬓霜。判花人竞诵，待草士深藏。农饱因蠲赋，州贫为救荒。公归无愧面，应可见严光。
潇洒使君风度峻，神仙谪堕在人间。只今坐啸凝香处，帝赐罗浮作镇还。
郡人不识疾呼声，甘雨和风遍一城。岁久偏多遗爱事，天高未察借留情。舟行精舍渔歌晚，家近华亭鹤唳清。
倦入承明听履声，朱轓今复压专城。荡胸碧华供吟兴，照眼清洢洗宦情。鲈鲙何慙高士洁，琴龟不减昔贤清。未应更葺东山墅，出处方关世重轻。
闻道泉人截镫留，翰林从此去吾州。村中父老相持泣，但祝今侯似故侯。
淮汉纷纷战血腥，蜀山鬼哭不堪听。如何一线江西路，独见奎星与福星。
兹邑犹淳古，君行作长官。假令三尺密，终有一分宽。栗里归差易，桐乡爱极难。千峰青遶郭，暇日想凭栏。
昨释兵符归故里，耳听兵事几番新。偶逢麾下来犹识，欲说辽阳记不真。儿觅宝刀坚爱惜，奴吹芦管怨悲辛。夜来忽作关山梦，万一君王起旧人。
宅成天下借图看，始笑平生眼力悭。地占百湾多是水，楼无一面不当山。荷深似入苕溪路，石怪疑行鴈荡间。只恐中原方鼎沸，天心未遣主人闲。
一生不蓄买田钱，华屋何心亦偶然。客至多逢僧在坐，钓归惟许鹤随船。
人世应无第二楼，暮云飞不到帘钩。未开宝镜青冥里，先赏冰轮碧海头。
天风吹衣霞飕飕，叱驭从南来罗浮。何谓玉笥捣药鸟，亦于石楼喧夜愁。仙翁定知野人到，道观聊为朝真留。一粒刀圭吾不与，大椿那有八千秋。
雪霁天夜白，月上江空明。饮散客就船，万籁沈三更。谁家竹篱岸，摸索疎枝横。不著色与香，令我毛骨清。醉魂乘沆瀣，看舞婆罗城。
一径历纡余，独往未到处。岂曰岩泉幽，心闲即真趣。萧萧松有声，依依花自开。樵翁向我笑，问我何从来。
欲洗铅华浄，那须画手工。玉颜翻自误，不似旧图中。
未尽连床话，匆匆又语离。襟期无限事，书寄若为辞。昔别已十载，重逢还几时。孤舟明夜月，何处照相思。
万壑气交会，今知楚泽雄。水明才辨树，雾合忽迷空。远浦沈初月，孤舟乱去鸿。阑干已愁思，渔唱入苹风。
向来得意在烟霞，失脚黄尘负岁华。过却海棠浑不省，梦中犹自咏梅花。
秋入苹风白浪生，痴云未放楚天晴。青山湖水知何处，中有斜阳一段明。
人人肠断渭城歌，谁独持竿面碧波。可是无情如木石，祇应此地别离多。
凉露初长夜，纤云浄尽时。几人还对月，与客共论诗。苦思常难稳，闲题或更奇。不应夸末俗，准拟古人知。
康山问民涉，阳渡平地讼。朅来招提宿，疏峰结飞栋。研丹启囊书，点勘自成讽。佛香触深悟，僧茗来清供。阳颓岚气生，鸿没天宇空。向来山中乐，忽忽岂其梦。
声利争驰毫末间，几人能得健时闲。不须展画相撩弄，昨夜秋风忆故山。
绝怜生意上寒枝，几度巡簷错恨迟。数点疎花人未见，窗间早被月明知。
抵死连宵雨不休，今朝晴景莫登楼。杜鹃啼得春归了，风里杨花点点愁。
石径秋痕苔藓深，谁将清气润修林。戴公堤上古时月，几度凉宵照苦吟。
幽寻惬所适，兰若白石静。天籁鸣松壑，古意满苔径。清泉醒客心，啼鸟唤僧定。留连不能去，玩月归路永。
烦抱忽如遗，僧境得清胜。花发岩洞幽，云生窗户冷。来骖树阴直，归棹川光暝。遗思山苍苍，半空闻夕磬。
世上危机富贵身，由来著意鬼神嗔。到头钟鼎谁消得，正要山中拾橡人。
白云人已矣，古屋自苍苔。林下误疑鹤，水边空见梅。市人携酒至，歌女棹船囘。检点幽栖处，湖光似向来。
昔子青青佩，重逢怪衲衣。樊笼留不住，云水静相依。习气余诗句，枯禅堕佛机。东湖自尘外，还带夕阳归。
畏景如焚客路尘，寂寥山店独吟身。多情唯有别时月，低傍茅簷巧趁人。
昨夜湖心共泊船，一天星露宿寒烟。朝来极目无洲渚，知采苹花何处边。
正忆吟窗占竹坡，风烟触眼奈愁何。梅兰只作从前瘦，石上苍苔别后多。
马上东风吹酒醒，空将春恨到江亭。飞香寂寞无寻处，烟映晚山深浅青。
仙人遗世不曾愁，但欲相期汗漫游。亭长祇今闲未得，南楼孤啸望神州。
行人模糊画中影，高树夭矫空际云。楼台几处半隠见，三岛梦断犹纷纭。
风落叶间残点雨，月窥窗下不眠人。秋清一片无谁领，并作诗愁入鬓新。
阴崖未知晴，松雪自在白。可恨晚风颠，飞寒乱苔石。
京尘倦来归，故山喜还璧。淡交松桂在，昔别猿鹤忆。晚知闲味深，甘为幽讨惑。尚念身在山，佳处恐未识。看山须全境，一览尽目力。伊谁有巨轴，亭亭挂空碧。吾闻古灵匠，能事略翰墨。盘礴溟涬初，太素含黼饰。妙手斡玄微，炼此石五色。天机一呈露，真宰惜不得。写出万古愁，苍茫思何极。烟村带远市，云树出峭壁。有人闲倚栏，飞鸟亦自适。俗间重小景，局促无奇特。五日十日画，大类宋楮刻。谁会悠然心，醉来眠对客。
东风暖迸龙蛇起，丽日晴烘玉雪香。可惜开时春向晚，不教桃李见清芳。
客里何知度岁华，春风香却一番花。山行转处闻鸡犬，杨柳阴阴卖酒家。
烟岛空蒙一鹤飞，天风满袖自吟诗。觉来犹似非人世，花影栏干月上时。
君抚渊明底样琴，肯于弦上要知音。相逢尘事不挂口，别去清愁总上心。听雨夜床孤旧约，看云秋壑想幽寻。他年跨鹤相过否，应笑浮名雪满簪。
朝来露湿欲寒天，谁赏幽芳古道边。风味十分留贡焙，浮花正自不须妍。
书来知有喜，客梦应维熊。久作庭闱别，遥知笑语同。充闾非我愿，钓濑是家风。莫学天孙巧，朱愚肖乃翁。
琵琶古怨犹凄清，何年一抹横烟汀。人言随波高下如浮萍，神鼇背负能亭亭。不知水仙宫殿碧皎洁，玉弦遥映云锦屏。胡沙万里音尘绝，独与鹦鹉愁青冥。天际归舟认髣髴，江头寒月伤伶仃。悄然夜久天籁起，往往恍惚游百灵。秋风袅袅兮水泠泠，俗耳筝笛兮谁能听。我眼如耳耳如鼻，妙处不言心独醒。钧天住奏三千龄，石钟水乐遗林坰，岂有宝器终飘零。一朝詄荡开天扃，帝命下取呵六丁。陶梭共起变化随雷霆，古余山色空青青。
脱叶舞风过别岸，湿云含雨上晴天。修途喜借晚凉得，幽鸟一声生翠烟。
前辈闻如此，今人见未多。难将通介论，不在语言科。胄监开华近，樵川借抚摩。乡评最期望，一梦只南柯。
唤起吹松火，开门问带嗔。随行曾有米，同伴几何人。乱秆铺添荐，残篱拾作薪。夜寒难得酒，烦扣隔山邻。
江西绝顶插晴空，此地山名偶自同。唤起西窗十年梦，一樽何处酹诗翁。
泥泞行良苦，青山且眼前。题诗如昨日，倒指已三年。僧榻寒宵雨，渔村落照烟。薄游聊复尔，终拟老林泉。
不见吾张辑，新诗何处吟。身留江介远，秋入夜凉深。灯影还家梦，蛩声倦客心。归来及嘉节，细把菊花斟。
公退逢长日，清游到宝坊。山围露天小，径遶引溪长。苔壁晴云湿，松轩暑月凉。钟声半归路，回首暮苍苍。
儿时意气谩骑鲸，几向栏干袖手凭。今日逢君成一笑，却惭窗下读书灯。
渺渺平湖四接天，孤舟曾系夜来船。持鞭又逐风尘去，却忆秋篷听雨眠。
滑路愁骑马，晴天好放船。水纹摇倒壁，花影弄澄川。梦寐驱驰在，光阴少壮迁。心期犹浩荡，搔首白鸥前。
落帆侵夜色，客思正凄凄。风撼潇湘覆，云连宇宙低。洒篷吹乍急，欹枕听还迷。懒惰无清兴，谁人访剡溪。
纤巧逐时新，谁将大雅陈。天孙古机锦，笑杀世间人。
自小寻诗出，江湖今白头。应嫌少陵读，不似子长游。风雨夜愁枕，鶑花春醉楼。吟边消息好，怀古问沙鸥。
村居远城市，独木渡塘坳。迸笋补篱竹，落松添屋茅。童归携酒榼，客至得盐包。随分山中好，低簷燕有巢。
落花时节过江东，浓绿山头间小红。野店日长春寂寂，柳阴摇飏酒旗风。
乃翁骑牛馿驮儿，松间提挈群童随。馿逢短桥儿回顾，牛背推敲了不知。
今朝有清兴，无处觅诗人。寺占房空锁，窗窥榻有尘。寻芳知尚早，报谒未应频。只在城中醉，烟云满澹津。
一雁度岑寂，流空音响哀。云沙天地阔，霜雪羽毛摧。力小知机早，心危见影猜。芦洲迷处所，飞遶正徘徊。
拂衣归共白云间，佚老堂中天地宽。黄发可教供鞅掌，青山聊足对高寒。杖藜行乐春风软，纸帐佳眠晓日团。林下未应忘世事，并烦寄语谢家安。
寒林色枯槁，粲粲篱菊鲜。冷艳无俗韵，孤芳弄秋妍。金晶与高絜，未觉阳和偏。岂无儿女花，谁能制颓年。
洞穴云生窗户凉，道人宴坐但焚香。向来游遍王侯第，还似山林意味长。
此夕真成别，幽怀欲语谁。梅花霜月晓，独起咏君诗。
南来未省有良图，可更清谈傲五胡。抚卷兴怀千载事，一窗风露夜檠孤。
黄尘吹不到禅房，窗纸风翻叶叶凉。触热行来牵昼梦，孤蓬听雨下潇湘。
山中桂香满，无复向来游。官事何时了，一年孤负秋。
僧屋藏深坞，渔舟带远汀。谁教双白鸟，来点暮山青。
身闲归未得，野兴日翛然。抱牍无来吏，寻诗即散仙。杯明松罅月，座引石根泉。有客知余意，清风三两弦。
官痴缚辰酉，节物如相负。兹游未觉晚，黄花落吾手。没鸥江自迥，脱叶山新瘦。凄凉千载心，西风一搔首。
千古怀沙恨，凄凉何处论。坐看宗国事，安用一身存。落叶西风岸，孤舟半夜猿。年年江月白，为照独醒魂。
日日思君君不知，京尘染尽带来衣。客心正自伤飘泊，更看湖边花片飞。
车马声中又日斜，可堪芳草思天涯。来时忆别山中桂，今见长安栀子花。
尽日门前草，青青不染尘。生书方破卷，幽鸟忽啼春。失意成高兴，多闲信懒身。不须忧世事，廊庙有经纶。
见说中原极可哀，更无飞鸟下蒿莱。吾侬尚笑倡优拙，欲唤新翻歌舞来。
石屏新卷里，曾得见君诗。大册烦来教，平生慰梦思。高标去尘远，古调少人知。汝与吾宗好，风骚更属谁。
树头不动天无风，六月还当日正中。唯有满林新长竹，别生凉意袭帘栊。
只道今宵月出迟，云间不觉上多时。夜深花影如清昼，何处山头一笛吹。
少日乡闾不解愁，闲听画角起谯楼。西风依旧阑干月，独自潇湘万里秋。
野人自说老为农，旧识戎装纸画中。近日军行浑见惯，儿童嬉戏学刀弓。
西风吹雨暮江寒，想见当年独把竿。不是君王思故旧，何人知有子陵滩。
一榻从容话岁寒，相忘共作布衣看。云台诸子成何事，万古清风一钓竿。
四边天共水漫漫，身在鸿蒙缥渺间。忽见浮空青一抹，舟中人说是湖山。
先生万虑尽空时，元气浑沦可得窥。还有发生消息在，挥毫烟雨一枝枝。
戏笔偶然成此耳，直将造化论锱铢。不知茂叔庭前草，有此风烟一段无。
老树天机早，潜回一点春。寒梢方蓓蕾，瘦影已精神。冷淡看前辈，芳菲总后尘。更须香共色，未是监花人。
客里还来此，寒灯耿独吟。一官江国梦，十载草堂心。木落秋声小，蛩孤夜思深。驱驰空自许，冉冉鬓霜侵。
君期汗漫游，不敢问所适。赠别亦何有，当办鹤一只。还疑是凡羽，不任载仙质。乘烟宁假此，聊以壮行色。淹留非牵俗，应未得良日。空令施肩吾，久待问诗律。
秋怀不到梦，历历数寒更。坐得楚天白，吟教湘水清。残灯摇壁影，片叶坠阶声。起看孤城雾，人间事又生。
深居定何处，无便寄声频。旧别芝山月，相思楚水春。白云生梦远，华发折腰新。料得今书到，看题笑故人。
故人曾此赋梅诗，人共梅花一梦非。欲唤青山话前事，西风吹泪湿征衣。
门与姑山对，溪边有故庐。别来三径菊，闲却一楼书。水碓长腰米，村船巨口鱼。秋风归去好，留滞意何如。
怪得诗情减一分，知君为学有新闻。尘中毕竟闲人少，独自开樽对白云。
修程避昼炎，中夜征夫起。虫声荒郊迥，犬吠衡门闭。行行月色淡，微霞露天际。永怀高卧人，幽梦绕苍翠。
何处春晴好，西湖元巳朝。马嘶堤上路，船过柳阴桥。敲竹鹤声起，弄泉花影摇。坐看游客尽，烟水思迢迢。
前月登高去，犹嫌菊未黄。秋风不相负，特地再重阳。
颜范新祠番水阳，邦人来此识纲常。海波澒洞孤峰峭，天宇清明一凤翔。英迹重寻余古帖，高情犹想赋秋香。奸谀骨朽今安在，三叹前贤死不亡。
擢第家声在，通班宦路亨。为亲迟受邑，未老谢专城。活计诗书富，岁寒梅竹清。闲中将道眼，醉梦笑功名。
九秩犹身健，联麾见子荣。笏床欢节序，鸠杖话平生。世久伤零落，吾犹及老成。酸风吹苦泪，一为典刑倾。
调古人能听，眉长世共妍。家山夕阳外，心事落鸥边。弟妹知何在，风尘祗自怜。孤灯照危坐，不是少林禅。
路人攀折半成荒，何似山中自在芳。可耐西风相料理，为谁消得许清香。
种竹宜疎延夜月，浇花须早趁晨阴。溪边钓石勤时扫，恐有诗人来醉吟。
共对船头月，通宵语未终。乡关几岁别，笔墨小时同。江影高低树，秋声断续鸿。相逢浑草草，明日又西东。
归棹将秋色，三湘是胜游。湾回仍小屿，滩过尽平流。临水闻僧磬，隈岩隠钓舟。江头每佳处，沽酒小夷犹。
花树移方活，丁宁莫损残。待逢春气暖，开与后人看。酒任随车载，诗从就柱刊。料应吟赏处，说著种时难。
栽树未花开，其如行色催。遥怜今岁雪，谁看一庭梅。余俸刊诗卷，归程卖酒杯。轻舟下滩稳，鸥鹭莫惊猜。
古岸人家少，苍茫此系舟。闺中今夜月，江上晚风秋。一水萦寒梦，双鸿乱远愁。湘源知不恶，吾意肯淹留。
忽报风波息，梢人倚柁看。开船星斗转，吹笛水云寒。犬吠知村近，乌啼觉夜阑。儿童将白石，敲火趁晨餐。
客思晓寒凝，初阳树外升。气蒸茅屋雪，声裂野池冰。倦路行偏远，思山隠未能。仆夫愁过岭，遥指最高层。
地幽元在郭，景好即为春。相约同来者，能闲有几人。风池行坠叶，晴隙走游尘。共尔烟霞契，交情深更亲。
几层攀石磴，高寺白云边。台旧怀人古，泉幽想鹤僊。远帆湘浦树，暮角楚城烟。长是登临处，沧洲意惘然。
吟到湘江倚钓篷，秋风日日望空蒙。偶来上到阑干处，却指孤城夕照中。
借得山中集，尘埃一半侵。读来知句好，老去向谁吟。高义先投刺，忘怀肯抱琴。茅斋亦相约，樽酒要同斟。
静处人来少，园扉本不关。寒丛凄古径，落日思空山。倚树吟情远，临池立影闲。晚林看更好，一抹冷烟还。
十载青山几战尘，还家何处访情亲。儿时巷陌今难认，却问新移来住人。
自从孤棹背乡关，几度麻姑梦里山。此地不知何洞府，石间松荫水潺潺。
报道梅边雪未休，披衣晨起上帘钩。孤根清健元如许，空为花寒一夜愁。
清晨吟思独凭栏，十二楼中白玉寒。此地古来风雪里，有人惆怅望长安。
颜巷当年事，同门自少知。谁言公子贵，心与古人期。望柳寻花意，吟风弄月时。人琴无处问，空想考亭诗。
孤松风下弦秋清，湘江湛湛湘山青。一声吹入天冥冥，何处白鹤飞来听。
秋篱霜露寒，独立尔良难。不作过时恨，从教耐久看。风流沾腊蕊，臭味忆骚兰。孤淡逢心赏，幽香故未阑。
闻说前滩大虎头，行人愁绝欲回舟。世闲多有虚名误，不见钱塘海逆流。
客里今年月，相逢九处圆。行穷湘水际，愁到楚云边。屋内烟明路，椽闲瓦见天。州城何处是，人指隔山烟。
金丸手自摘，色味香三绝。从来天者全，风韵迥然别。
地偏双耳静，心近古无怀。扫壁书秋梦，听钟辨午斋。贫疏亲骨肉，老病瘦形骸。欲买刘伶锸，教童死即埋。
病怀欢易失，胜践负流年。行药到城下，看春立水边。小花双蝶閙，秃树一鸥眠。弦管同羁旅，今辰几处偏。
闻说有云林，吟人未易吟。无风常滃滃，不雨自阴阴。宿鹤秋枝老，悬灯夜屋深。虽于朝市远，僧住若为心。
百年能几日，一别又三秋。涉世虽相似，成名却不侔。苹香分旅梦，枣色动边愁。南海曾游处，应多异宝收。
万里潼川路，连年没野蒿。君家在何许，客寺忽相遭。渴雨秋云热，窥人夜月高。时平归蜀去，应记识吾曹。
小立听松声，身如海际行。认巢飞鸟尽，脱雨素蟾生。角动州城远，灯深古巷明。一春和病过，犹未得心清。
无事役长日，幽孱掩道房。雨蒸吟轴润，云滃药炉香。黄螘穿苔走，青蛇入竹藏。世缘抛似梦，还自觉凄凉。
一心无外事，春思似秋清。掩室惟欹枕，看山间出城。花分闲地落，笋入断阶生。寂寞从人笑，贫难与命争。
渺渺僊京到不难，梦游顷刻过蓬山。桃池根暖春常在，桂殿花寒夜弗关。簇仗龙来珠箔卷，奏章人去玉庭闲。尘缘未断鸡声起，又落黄粱未熟间。
歌哭相喧熟食边，野原花柳尽生烟。身如厄木犹多病，心似寒灰岂欲然。鸥鹭乾坤知有我，燕鶑日月认谁怜。溪城半掩斜阳暝，落得闲愁几画船。
应是三生爱酒人，误流醉魄入花身。风酣日酽微香度，全似偷闲穤瓮春。
巧如鸡距锐如簪，蘸紫濡红粉不深。青帝合教随侍史，万花国里写春心。
汉武西池宴未归，霞妃粲粲弄春机。靓粧似怕东风笑，尽换宫罗五品衣。
衣裁缃缬态纤秾，犹在瑶池午醉中。嫌近清明时节冷，趁渠新火一番红。
花身合向玉新裁，同是玄元指姓来。抛掷人间春色里，霞衣小艳亦文哉。
敲风点月重还轻，游子闻来最动情。峻宇雕墙云雨外，那知此石有离声。
世路兢兢似履冰，得闲何处不输僧。青山未有投闲地，我亦僧边寄一灯。
帘卷春寒月过中，琐窗风淡暗香浓。横枝半飐兰缸影，曾惹佳人绣唾绒。
迢迢残梦太湖西，窗眼未明鸡已啼。蕙草无香秋被冷，十年情绪雨凄凄。
十日不作诗，昏昏如著酒。西风吹笛声，凄然透窗牖。暝色起烟浦，庭梧多空枝。因轸故物念，暗萤死书帷。濡毫写中情，哀蛩沸穷巷。藜藿弗满餐，庸儿谓痴蠢。天高白云远，独偭枭獭群。蹇步望逸驾，衣巾粘垢氛。交游日凋疏，芳草积零露。薄俗徒云云，此意欲谁诉。
男儿懒种南山豆，短褐踆踆走京口。一枝彩笔度阳春，五年不饮乌程酒。杳眇长堤断马蹄，吟诗岂为黄金悲。菖蒲花老枫香谢，头上惊霜添暗丝。红云无光日将暮，半幅离情卷幽素。迷魂细雨扑寒空，秦淮鲤鱼撇波去。
东家买金钿，西家买翠钿。双鬟耀钗泽，颜色如春妍。朝开铅粉匣，金翠争光鲜。粧成倚高楼，谁不生爱怜。君不见采苹老人门似水，娇女无钱作梳洗。学他隣舍为花钿，惟将素面贴苔钱。
上国交游尽，见君殊惘然。相寻相别日，二十二三年。紫陌辞尘佩，青门委蠹编。讵知归老地，还向弁峰前。
下山何处去，语别老君前。自背一张阮，远登三楚船。夜程依岸芷，午饭对江莲。若见知音了，归来定绝弦。
青囊传宝箓，龙虎度师家。短褐烟霞满，离山岁月赊。不愁生白发，自解死朱砂。远向华阳去，言寻蔡少霞。
一门群从葬秋烟，奕世儒家失旧毡。汝昔已工敲月句，而今惟使醮星钱。夫差台榭游应徧，鲁望篇章录想全。古观灯残风雨夜，可无归梦入临川。
君为丞处是吾乡，门对烟霞竹绕墙。于越城荒云树暗，代阳溪近水苔香。的知左宦心应折，未必东归鬓便苍。若过藏山山下寺，松楸凭与问凄凉。
数寸书空笔，拈来直欲焚。绝怜吟貌减，多为客情分。晚迳飘黄叶，秋簷挂白云。因君论一饭，千古忆田文。
远钟云际断，一雁度残河。闰气今年正，秋声昨夜多。露花县茑蔓，风叶卷虫窠。坐结西游恨，南隣犹醉歌。
春草没馿肩，新吟今几篇。每逢僊友说，多在石田边。燕穴穿平地，龙巢出半天。常思访毛节，凡骨恐腥膻。
澜翻口里说三车，一衲唯披百结麻。应笑经僧内供奉，等闲尽著紫袈裟。
月照秋尘三丈飞，破囊携药下黄池。僊家不数人间事，瀑布桥边忆看棋。
诵熟神农本草经，夜深猿鹤亦潜听。世间三百来般药，用著医人尽有灵。
沆瀣坛边月影寒，朝元多戴藓花冠。俗人或问长生事，教看西风一灶丹。
客程遥指建溪行，要踏东风看幔亭。君去莫嫌春色晚，落花一路水苔青。
度人经注就，进罢径还乡。自说为高士，深恩感寿皇。断琴支醉石，寒帽掷吟床。八十身犹健，元无服食方。
天禄对藜灯，丹铅照眼明。虽称小朝士，不是老书生。职重三场笔，官联六馆名。怀君既良晤，岁久又峥嵘。
高门高挂艾天师，玉臂还缠五彩丝。我只一杯昌歜酒，羲皇窗下读骚辞。
尺素裁成半叶荷，竹批六夹影相罗。玉人笑把遮羞面，还向縚边见笑涡。
杀更声里乱啼鸦，十二屏山卷碧纱。海月倾欹光未没，隔墙犹照紫薇花。
节抱秋霜绿玉君，一林风月有司存。吟边不领闲公事，报了平安听掩门。
食苹兮昆仑，驾文鳐兮西海。登群玉之府兮白云熊熊，祀司天兮毛采。占筳篿兮瑶池，恍余心兮飉厉。旋升兮轩丘，即平圃兮伫眙。飒晨风兮丹木，闻环玉兮泠泠。神来归兮洋水，舞青鸟兮都庭。陈桂尊兮藉白茅，申微词兮再拜以伛。歆余诚兮神何私，惟怙终兮拙鲁。
断崖兮秋清，野桥兮烟横。彼何人兮短褐，跨蹇馿兮孤征。登蜀道兮出函谷，叫阊阖兮谒承明。兰皋兮芷葺，木涵风兮楚声。渺何之兮不返，因有感兮吾生。
扬帆越震泽，暮上姑苏台。飞目眺衢市，第宅星宫开。丹甍翔虹浦，碧户闯瑶街。方泉沼清镜，怪石环蓬莱。姬房储越女，歌院集吴娃。涌觞广遥夜，蜡泪球青煤。悬景驶流水，安乐难安排。堪舆金玉身，不防熬豹胎。石穹霤能穴，树大风先摧。君子哉若人，方寸逆自裁。
弱龄性淡泊，郑圃吾其师。及兹拙生事，穷窘常经时。无方可纾急，何以宣中怀。柴门蔽残席，咏书倦徘徊。呼儿促觞至，目玩天云飞。山鸟送新响，日迟花露滋。颓然醉簷下，不省何如时。虽非富贵乐，富贵乃所乖。
疏松碎明月，密竹筛清风。亲交昔与别，若谓行相从。延企邈不及，音容随想生。谅彼亦耿耿，飞爽留空形。援琴不能寐，意乃多于声。晤言岂无偶，眷眷讵可忘。
赦寒乃望春，赦暑乃望秋。望望复望望，寒暑无停辀。磨空两灵魄，日夜东西流。血肉具此体，老我谁为谋。泛然寓大块，万物同一丘。壮兮耄所伏，盛者衰之由。暑退秋红滋，寒往春绿稠。奈何秋与春，不赦肠中愁。
明星灿白石，八极傍无端。羽驾紫霞表，月窟春阑珊。三元流珠秘，换骨初不难。弹指一尘刼，世人漫愁叹。王乔羡门生，鸾鹤常媻媻。刚风导旛旟，冉冉如飞翰。仙人揽六著，著以赪玉盘。上朝东华阁，主君颜渥丹。邀我小税驾，为说平生欢。彤云烁羽袂，鼇背晨光寒。
薰风入虞弦，万物阐生意。图南岂无心，所恨老已至。浮云翳高槐，缥缈动羁思。吁嗟鹪鹩枝，讵可巢孔翠。
尘坌障双眼，闭门息交游。圣经断金义，当从古人求。清尊洗风月，非可与妇谋。据梧不成寐，帘影灯幽幽。
阴崖月常昏，旷野日生早。太行不通舟，车马畏鸟道。草草度岁时，空慕茹芝老。不有离骚词，何能泄幽抱。
流俗厌拙直，对面犹褒斜。冰玉漫坚白，锦绣矜妍华。往往怪僻者，反为时所夸。交情到妻子，令人生叹嗟。
采桑东陌头，日出红光流。采桑南陌头，和风满桑钩。采桑西陌头，日落乌飕飕。采桑北陌头，明月照歌楼。携篮敢惮远，手胝足成趼。蚕饥恐归迟，一日三四返。昨朝蚕三眠，灯前微合眼。梦中见征夫，短衣供筑版。庭树啼霜鸦，梦回自天涯。小姑报蚕起，蓬鬓忙梳爬。相望万余里，那敢兴怨嗟。出门还采叶，细雨湿桐花。
寓形大块内，变灭如风埃。依依孤兰姿，不上黄金台。客死古岂无，君死犹蒿莱。方君初病时，秋自京都回。空斋数相见，书案皆寒灰。对饭不能吃，买药亲炮煨。气劣面如削，高说尚雄瑰。破衾裹羸骨，今在古庙隈。俛仰视所亲，旅榇惟霜苔。何人置肴豆，何人陈酒杯。故乡那得返，义冢将就培。我成薤歌声，君闻宁不哀。
日出理簿书，夜常秉烛归。不知花开谢，间关园鸟啼。朅来巾峰下，三度著秋衣。丹桂立西风，明年开向谁。俗吏痴已甚，骚人貌难追。坐中金兰契，萧爽芙蓉姿。酒漓饮不醉，取欢在琴诗。村落有贫民，拦道诉寒饥。官涂一笑过，念此令人悲。贤哉二大夫，露宿东西溪。
抚我膝上琴，酌君杯中酒。惟琴乃正声，惟酒是醇酎。芳年如惊飚，愿介斯文寿。结交非悠悠，所贵在耐久。
今君远行迈，黄叶辞故林。驱车背寒日，何能冩冲襟。勿叹儒服弊，去为尘土侵。白云在空谷，岁晚毋遐心。
孤寂久杜门，莓苔未尝扫。风吹别离颜，少日鬓已槁。靡靡岁月逝，清霜散幽草。君去赠一言，岐路归直道。
白苹洲前风似刀，白头有客披苎袍。芙蓉鬰红堕芳沼，杨柳摈绿摇空壕。捣衣砧歇蛩无语，美人清宵隔湘浦。独掩高楼听远更，不禁老树鸣秋雨。
博山飞香霭空绿，大菊杯心凸金粟。百幅罘罳障夜寒，歌台小妓吹横玉。兰堂画烛如椽粗，楚腰魏鬓娇相扶。四筵高谈遏花漏，犀盘杂遝罗天酥。杯行过手如飞箭，座上愁无系欢线。晓鞯驮月朦胧归，东家又报开春宴。
湘花小朵分幽春，封根苔土如蛇鳞。东风晓剥兔豪壳，青瑶斛冷香吹人。滋香夜滴金蟾水，绿叶紫茎光韡韡。佩囊荒破赤龙愁，璧月斜沉泣骚鬼。
苍梧云塞东风路，勾芒太皞无行处。草啮枯泥后土愁，桃花自满云中树。黄牛力作兴农工，一犁细雨香蒙蒙。阿香夜奉玉皇诏，搥鼓空唤闲蛇虫。
老翁犁山田土中，获得昔人垦田器。似铎有柄，如钟不圜。身长二尺径八寸，口薄腹厚唇微穿。颜色绀碧艳绿处，间有班红如血鲜。形模古拙见者怪，铜性已变不复辨，疑是死铁兼顽铅。老翁视为弃物委床下，一朝移出茅簷前，尘灰糠粃俱塞填。乃有博雅识是古田镈，垂涎拂拭再三看，扣之尚觉声隠然。水痕土色两相蚀，叹息不知铸自三代之何年。邀翁问所得，共入酒家保，买以十万青铜钱。买来携归置几案，一架坐插青丝毡。图书钟鼎相联编，宝玩要使儿孙传。自秦历汉以来此镈只在土，出世便苦无常主。博雅好事归泉台，可怜阅世亦如草头露，高堂山鬼不守护。他家更有好古人，又以青钱易将去。
婺源灯匠夺天巧，做出新灯极精好。细细琉璃万缕中，织得禽鱼及花草。锦娘眷眷绣娘羞，煌芒五色燿冰毬。江梅盈枝玉彯蘂，离枝满树红堆头。水晶不莹珠玑冷，屏间云母空烘影。百尺长竿横画梁，宝盖悬空系纤绠。绿滟鳞鳞晃曲波，斜冈蹙蹙映平坡。瓶中栀子豆心绽，篮里海棠绒带拖。午夜高堂明似昼，璧月涵光灿星斗。蜡香坱霭焰春阳，锦光倒射金杯酒。此灯绝妙世间无，乃是婺源灯画图。梁园下客非夸大，从今不必说姑苏。
玉门关外月，远接黑山明。晃色同沙冷，飞光掩雪清。宿师方偃阵，游骑复窥城。不信长生魄，年年照战争。
水上重楼闭，虚空云尽收。十分今夜月，一片玉晨秋。祇有诗能写，都无价可酬。寥寥飞鹊外，歌吹在青楼。
石烂木全焦，钟鱼变寂寥。老僧无法说，诸佛亦魂消。寺有州图载，山余窣堵标。嗟嗟伏虎事，谁更问前朝。
禅衣挂石棱，月涧濑流冰。钉画扫寒壁，覆棋然夜灯。别来增落叶，病起损枯藤。说透莲花偈，相依有越僧。
花会收云席，经声散窅冥。无言坐岩壑，随意使精灵。斋钵重教漆，埋龛预作铭。养成松上鹤，相对两眸青。
一庵猿鸟外，琢石叠禅扃。行道拖寒衲，消闲补坏经。新泉开出远，古像呪来灵。常忆相寻日，中岩松桂馨。
身不钻权贵，诸方尽说师。讲多禅子听，行少俗人知。猿护挑经锡，龙依洗钵池。旧房天目下，松长几秋枝。
寂寂古山根，闲房竹半分。野禽听佛偈，香草入禅薰。白露滴孤壁，悲风生破坟。昨来经世业，应已付浮云。
渺渺金陵道，江天正寂寥。孤鸿随去影，一锡破寒飚。官渡潮多涸，台城寺半凋。离宫见杨柳，莫折弄春条。
乱峰村口寺，旧有昼公房。鸟宿猿啼处，风吹月在傍。揭云松景黑，涸石藓痕黄。明日烟霞外，相望隔夕阳。
忽辞同侣去，自喜水烟浓。江草有闲色，野僧无定踪。衣弢方眼笠，瓶系曲枝筇。明宿枫桥寺，先听夜半钟。
象圜非假铸，湛湛一泓深。独露古今体，静涵天地心。月沉声不响，云晦影无侵。定起何人会，鱼龙识梵音。
八十空门侣，如君有几僧。眼明非服药，身健不扶藤。云缀搜吟笔，花纷说戒灯。小师亲得法，新度碓头能。
西湖戒坛寺，近逼九重天。师住无他恼，人言有宿缘。莲香熏梵裓，柳色护斋筵。四分南山律，今谁可共宣。
花草满苕阳，东风隔短墙。漥樽残叶烂，坏塔老藤僵。鸽暝栖苔殿，僧寒闭竹房。荒阡人哭散，惟觉纸烟香。
山阳今近敌，君去酒当呼。不为留行役，闲因说道途。春沙邮骑老，夜雨戍楼孤。袖里酬君剑，须将示丈夫。
涤热屡呼茶，河轩去郭赊。云红初夜月，风白久晴沙。树暗惟闻蚻，波明间跃蛙。松江鲈入思，客老媿浮家。
云火欲烧天，得凉过得仙。蛙随残雨閙，犬护一僧禅。竹色摇山磴，荷声拂水田。别期秋月夜，来借石床眠。
红叶入溪树，凄凄吟思微。雨连秋市暗，钟遶暮天飞。浅井阴萤出，高城宿鸟归。谁知凭栏处，愁响隔林机。
山门掩夕曛，芳草绿纷纷。蛛殿县阴火，鸦城聚冷云。探吟僧灭度，寄静客离群。何处增惆怅，秋房驳藓文。
鸥鹭群栖地，幽人长闭关。孤村皆是水，叠石自为山。春雨车溪外，秋风笠泽间。短篱忘世味，惟看钓舟还。
论诗仙吏宅，酒罢夜寒增。雪映高城月，风吹古岸冰。入桥闻短棹，隔坞见微灯。重媿羁吟客，青云去未能。
抱琴游帝里，一帽两靴尘。忽忆归金濑，还谋老玉宸。鱼分仙涧月，虎让古山春。伏事陶弘景，终非是俗人。
真儒方进用，春榜又遗贤。时屈道终在，才高人共怜。休疑考官眼，且结作诗缘。桃李东风外，身闲却是仙。
傲贫成白首，万事不相关。有病身元嬾，无官心更闲。红尘抛永日，黄叶换秋山。欲识冥冥意，孤鸿夕照间。
褰帘卷竹房，僧去罢焚香。湿树流残雪，疏篱挂夕阳。花迟春意静，苔密冻痕光。野水盈愁望，寻巢燕已忙。
刈田秋雨外，孤屿集罛师。红树笼斜照，青篙网细丝。钟殷山麓寺，灯淡野塘祠。一片凫鹥水，羞来鉴白髭。
鸣铎临征路，信州非路程。官曹有名胜，版赋足修明。地富饶银母，山清韫水精。贫交以贫累，不得伴君行。
同往争名地，回头二十年。君今官幕府，我费客游钱。夜雨梨花店，春风柳絮船。浇情一尊酒，逢在冶亭边。
九衢名利路，日有是非尘。所以隠沦客，栖于寂寞滨。秋声飞野柳，凉色弄溪苹。赢得身心净，人间不媿人。
小窗临竹地，借住半年过。枕上感秋事，月中闻棹歌。青山无力买，白发有痕多。那得成渔计，江村自养和。
雅调背时流，月分吟外秋。墨研青嶂石，茶泛碧霞瓯。果熟猿难唤，松寒鹿自游。风前横一笛，不必更登楼。
看桃临水寺，幽会得文襟。移石分花坐，含毫对酒吟。日斜幡影倒，风断磬声沉。人散清溪暮，鶑啼出柳林。
一庵秋色里，共坐佛灯前。风引上香磬，月浮煎茗泉。袖寒沙气逼，窗迥树声悬。语罢鸦栖定，山僧入夜禅。
平生凭一箭，此去必成名。晚月催行色，秋风入别情。潮分江口镇，山拥石头城。匹马烟尘外，当开骠骑营。
疏雨过长林，溪头日半沉。开尊成草酌，得句嚼花吟。蜗砌苔堆湿，蛛帘柳映深。倚栏秋欲暮，醉耳怯寒砧。
水竹居成久，何因又出山。有诗悬肘后，无事在人间。短剑丹霞锓，扁舟白石间。野情元不定，遥载鹤鶵还。
草木尽凋残，孤标独耐寒。瘦成唐杜甫，高抵汉袁安。雪里开春国，花中立将坛。年年笑红紫，翻作背时看。
一簷朝雨若轻尘，新历虽开未是春。著出隠衣朝太帝，送来名纸谢同人。故园有弟音书绝，要路无亲旅食贫。五十平头今日到，不堪卧病似漳滨。
一酌离亭桑落酒，毵毵短发长愁苗。秋房已弃星居屋，晚寺应投旦过寮。歌哭尽从流水去，荣枯半逐暗尘消。江船载月敲铜斗，莫向台城问六朝。
袅袅朱栏倚细波，绿云相对閟嵯峨。中天车驾曾擒寇，何日楼船定入河。霁柳午阴随岸远，露桃春色过墙多。黄旗适应东南运，已办箫铙几曲歌。
云揭繁阴雨乍收，吴王故国悄如秋。春光物态千年在，草色人心一样愁。香径有时迷野蝶，帆泾无处觅沙鸥。桃花欲谢清明近，两鬓霜丝感昔游。
漠漠风烟滃绿阴，小轩多是暗愁侵。逗明月落杜鹃叫，向晚雨寒蚯蚓吟。一镜自知添鹤发，五湖谁解食鱼心。带春应有余花在，吴苑荒残不可寻。
册帝追王事总非，残碑犹自对斜晖。庙无人到苔痕古，地有蛇盘树色肥。月暗野风吹鬼火，尘昏沙雨驳神衣。乌江渡口停骓处，今日谁知作钓矶。
自惭战阵未曾亲，便待归田养幸身。随仗马闲秋骨瘦，打毬单散晓眉嚬。游边尚忆擒虓将，画阁何堪作老臣。昨日望春门外过，铁鞭惆怅暗生尘。
当轩水渍一池苔，竟日无人见客来。飞鸟忽从花下出，游僧恰自雨中回。半边枯树雷烧破，几段残碑雪冻开。檀施只今何处在，金容冷对石炉灰。
吟肠凄断月苍苍，促织声中露未凉。高挂酒经缘抱病，闲看药录为参方。久要兄弟书皆绝，旋雇奴童住不常。拟续逐贫扬子赋，笔黏尘网砚池荒。
供奉芸签内殿间，身清不愧是卑官。带残敕号縚应断，吟出新诗板未刊。妾引哀歌秋烛暝，客收闲迹晓松寒。端平才子如君者，免死江湖把钓竿。
幽幽一屋巧藏春，花匠何曾动斧斤。逐朵似裁霜汉月，满椽如架石桥云。繁花绰有苔钱赁，清梦那无蝶羽分。欠得玉人相共住，金樽檀板送斜曛。
角断钟残月尚明，谁家霜鹤唳苹汀。空簷竹上滴寒露，野水城边沉晓星。清带离情穿碧户，远将秋思入苍冥。往年礼谒茅司命，曾记升元顶上听。
风急漏声断，月斜人影长。残灯收短市，鸳瓦已凝霜。
枯心不作花，仪凤那采取。何当被朱弦，赍身大晟府。
放浪诗骚外，尘心炼到空。白云开夜观，海月冷松风。
客意入灯篝，无诗过一秋。角声吹雨断，人在截云楼。
晴逼寒笆春满邻，汉奁芳额渐轻匀。东风未放全消息，雨萼愁香不见人。
吴臯一水几番行，鸥鹭相逢眼亦青。一别隔年头白尽，离歌今日不须听。
渔伴归来语笑喧，尽携筒罩醉云根。自从城里鱼增税，船在江村不入门。
草枯水冷马添臕，箭放鸣髇不射雕。塞北又传烽火动，冠军人望霍票姚。
读尽唐人寒食诗，人于此日重伤悲。如今裹饭吴中俗，可是相沿为子推。
水殿芙蓉拆锦苞，暮簷小网集蟏蛸。射麋人醉秋江畔，风罥尘丝落燕巢。
金荷杯冷酒醺醺，重费残花一夜春。横玉声干桃叶渡，断云空惹舞靴尘。
滴酒焚香把笔熏，未书名纸谒朱门。对天大写宜春字，先与孤寒忏宿根。
心声叫出思归苦，叫得春风破胆愁。江北江南皆蜀客，年来添白几人头。
僧去焚香白昼空，客窗斜掩楝花风。黄鹂舌结春归尽，烟雨满林闻郭公。
春风楼外白云堆，壁上尘昏雨后苔。倚尽夕阳窗欲掩，小风犹抱落花来。
东风大扇九区春，吴下吟人发广津。欲上会稽探禹穴，桃花和雨扑离巾。
一峰峭立俯群山，下有僧居一体闲。收拾春烟与秋雨，年年曾在碧苔间。
菰蒲声里著禅扃，一派蟾光画不成。试看世人心似火，何时得此定中清。
萧城一雨夜迷迷，闻道春流已满溪。漉秃隔墙乌桕树，晓来犹有乱鸦栖。
韶光似酒著人浓，池馆春残柳絮风。花不耐愁春自去，鶑声全在绿阴中。
朱栏碧户绿莎边，挑入雕笼合自怜。应是不知凄楚意，痴儿争把鬭金钱。
筛金镂玉影飕飕，一片松杉不断头。钟梵声残寒汐外，石床常拥四时秋。
斗边一塔冷浮光，九里松风揭寺香。君去正当春雨动，雪花消尽石兰芳。
曾见升坛落发时，伽黎衣冷影离离。少年同队修禅者，秋水莲中玉一枝。
禅心静寄十三徽，流水知音举世稀。自爱声空弦绝处，满天明月鹤孤飞。
一卷新诗写众芳，碧云裹出白云乡。小溪秋水苹花外，良慰孤吟老夕阳。
少年如玉在缁林，此去臯亭落叶深。寺近海门潮上处，水中孤月是禅心。
击残涂毒抖衣尘，便挂轻帆破浅春。后夜冷泉池上看，白云明月是闲身。
菱窠柿叶满秋池，仿佛樵歌在翠微。隔寺晚钟声欲断，蒲葵树底一僧归。
竹西窗上月痕斜，雨歇春城叫乱蛙。睡眼未醒人在梦，断云流水隔桃花。
五尺长琴被独弦，大音浊世没人传。一声弹入碧空去，三十六峰收紫烟。
雨余山态活如云，过午钟闲寺影昏。寂寞春风荒草里，野僧惟主一漥尊。
寒云无影雁寥寥，如雪冰沙沍野桥。木末夕阳未收尽，江风吹合欲回潮。
半幅新霞渔舍外，一梳残月鹊巢边。近城几树官桥柳，系尽姑苏过客船。
老柏惊秋子徧庭，寺深云冷屋如冰。九旬夏满僧归尽，闲却虚堂照讲灯。
西风屑碎几籝金，幻与清香赛水沉。吹入淮王招隠树，个中缘有辟尘心。
花梨架子定花瓶，一朵红梅对忏灯。贾岛佛前修夜课，卧冰庵主是诗僧。
渺渺斜阳下翠微，纷纷黄叶徧苔矶。青楼箫鼓西风外，几个霜鸿一字飞。
昨朝新得剡山茶，有约煎尝对晚霞。月上湘帘人不至，一池春水落桐花。
藓剥春痕土燥斑，下堂僧散午钟闲。寺门半掩东风急，尘卷空廊二十间。
伏波箫鼓按蛮军，马首红旗燕尾分。海水如今平似掌，楼船夜夜锁闲云。
巨灵穴此顽冥石，应在乾坤初定时。不是黄龙曾出见，洞藏山底竟谁知。
花上轻留一捻红，阿环无语对春风。金舆欲度沉香月，犹在霓裳半醉中。
吴王旧迹水烟移，几度孤舟此别离。今日来游故人尽，稻花风里乱蝉悲。
江令宅边萧帝寺，桃花曾借客温存。湘罗袄上经年酒，错被人疑作泪痕。
山深猿鸟久忘年，茅屋风吹夜见天。莫问荆妻生计事，一枝樵斧酒炉边。
吉阳烟水几千里，一纸闲书失断鸿。裘葛相催惊老耳，井边桐叶又秋风。
一夜娃宫有战尘，玉笄羞见苎萝春。浣纱前日东家女，莫信亡吴是妾身。
巉巉一穴嵌空石，不是人间饭颗山。钟鼓声中有吟者，独甘于此寄清孱。
岁俭何曾敢吃浆，早于世路似忘羊。桃花饭有秦人味，不染膏粱脂腻香。
坐夏灵岩又欲回，庵扉闻枕蠡塘开。经房不锁书櫺坏，几点浮萤照绿苔。
残雪初干溪水滑，梅花狼藉桃花发。灵山僧去虚舟，满棹晴云带新月。
卖菱人散日衔山，一纸诗来鹿苑间。料得短篷秋泛处，荻花菰叶两斓斑。
溪房夜掩白云层，酬唱诗筒系海藤。花落煮茶窗外石，一航春雨隔吟灯。
尘海翩翩猎梵衣，何如苹末看斜晖。几回行到言诗处，水寺秋云毷氉飞。
床头涧水响泠泠，床上幽闲自曲肱。莫放饮牛人洗耳，恐沾尘污石龛灯。
九里松边鹫岭头，松声长带白云秋。梵筵多有吟僧在，须认诗中第一流。
夏口云边有远期，杖藤行李只军持。六朝文物今无几，为看头陀寺里碑。
懊恼春红不受赊，一枝枝似一团霞。玉霄露重秋烟冷，唐突西风是此花。
风肃霜严草木凋，一花半叶不相饶。骚人受用秋英处，探得天家别一条。
昨朝飞雪又朝晴，怕踏苔花损石棱。三丈日高簷影转，卧闻残水滴春冰。
碧荠抽条土力松，春雷犹自蛰黄龙。上清道士归寻药，一笛吹云入弁峰。
手撚蔷薇一凭栏，一年春事欲题难。惊鸿掠尽碧云去，雨匝苹洲生暮寒。
袜罗尘冷不胜嚬，更向东风占尽春。三十六湾明月下，女冠逢著谪仙人。
唐室艰难势莫任，匡君奏议抵金针。塑人塑得先生貌，难塑当时一片心。
衮衣一返上清槎，五十年间在咄嗟。夜鹤不归猿亦死，一丘明月冷梅花。
小树深丛绚绿华，辟邪香冷玉无瑕。薰风只是能奇绝，疑是经春大雪花。
火天月满绣衣庭，秋思从君指下生。莫怪老怀眠不得，七弦弹出蟹行声。
拉搭袈裟断带裙，持心不背释伽文。风涵秋水霜涵月，多少浮僧妬杀君。
云笈遥携智者书，要寻初地作工夫。灵山忏主堂前草，试看春痕几遍枯。
蟾精雪魄孕灵荄，逐朵檀心巧胜裁。要比春工高一著，凌寒先伴六花开。
封植何人考厥初，一枝价直万琼琚。未央宫里三千女，卷上朱帘总不如。
冰姿元住藐姑山，一落风尘即厚颜。寄语清香少愁结，春光不度玉门关。
粉容冰艳玉玲珑，此外评花四海空。可惜国香天不管，吹开吹落任东风。
霜晴十月玉谿村，占尽风情向小园。采石浪寒青冢暗，是谁招此断肠魂。
山屐经过满迳踪，高枝千岁对孤峰。女冠夜觅香来处，须拨白云三四重。
本是离骚国里人，更无人为作招魂。谁家玉笛吹春怨，占断孤山水月村。
独上西楼四望赊，玉林琼树影交加。春风也解嫌萧索，借发明年最早花。
冰壶骨相自清臞，流落荒郊道转孤。正是花中巢许辈，风标高古汉唐无。
东君借与好风光，穷巷无人亦自芳。谁念故都花落尽，客愁春恨两茫茫。
无热天中第一仙，幽姿高韵独萧然。画图省识春风面，莫遣孤芳老涧边。
南园北园花满风，南枝与客两飘蓬。平生一点调元意，都在吟情句眼中。
醉倚东风不自持，清香谁许比荼蘼。南枝向我浑如昨，燕未归来蝶未知。
琳琅触目路人惊，上有黄鹂深树鸣。唤起一声肠断处，枝头时见子初成。
倾国倾城岂在人，人间只有此花新。冰霜过了翩然去，万紫千红各占春。
茅屋萧然野水东，扫窗映竹见玲珑。城中桃李休相笑，岂待世间桃李风。
孤舟江上畏春寒，故国烟花想已残。沉醉不愁归路远，凭君传语报平安。
不拟寒山不广骚，春风藜杖起诗豪。霜鸿入夜惊还止，人立梅花月正高。
栗里先生花夹门，且寻诗社著诗勋。莫嫌春浅花房小，春在枝头已十分。
月会深情借艳开，相逢月下是瑶台。断崖绝壑元无主，嫁与春风不用媒。
携手城南忆旧游，故人行役向边州。冰肌自是生来瘦，不识人间离别愁。
病与西湖绝半年，一春长费买花钱。诗怀自笑多尘土，犹恐春阴咽管弦。
上苑年年占物华，东湖同住水云家。莫言春度芳菲尽，闲闭春风看落花。
空倚梅花说住山，他乡风景亦相关。北窗人物羲皇上，身与浮云处处闲。
一方明月可中庭，坐见年芳忆帝京。宿客尽眠眠不得，半山寒色与春争。
五陵春色泛花枝，春半如秋意转迷。细雨湿衣看不见，千行珠泪滴为泥。
闰月今年春意赊，年光误客转思家。夜来有梦登归路，侵岸疏梅已放花。
不论朝暮带轻烟，错向春风恨杜鹃。杨柳枝头风料峭，为君醉倒烛花前。
天与芳时岂待催，高楼晓见一花开。夜来省得曾闻处，香驾寒云入酒杯。
青帝来时值晚芳，有时经雨乍凄凉。玉笙声里鸾空怨，细嚼花须味亦长。
洞天谁道却归难，浩思蓝山玉彩寒。常是腊前欺雪色，等闲莫遣俗人看。
自是春愁正断魂，半缘修道半缘君。孤城吹角猿相应，遥结芳心向碧云。
小桥分路入青苔，冰萼琼华次第开。欲识春风最奇处，空林月落始应回。
玉笛谁家叫落梅，夜来春病不胜怀。傍人未必知心事，惟有君恩白燕钗。
遮莫江头柳色遮，随风好去落谁家。江春不肯留归客，马踏春泥半是花。
听钟投宿入孤烟，旅馆寒灯照不眠。竹里江梅寒未吐，平台宾客有谁怜。
九衢风土带花香，月到枕前春梦长。天意最饶惆怅事，残花残雪尚交光。
旧业丛台废苑东，别来二十一春风。越梅半拆轻寒里，抛掷深山乱木中。
撚玉搓琼软复圆，衣篝不用绿沉烟。自缘今日人心别，暖熨寒英只鬭先。
隔得卢家白玉堂，蜂争粉蘂蝶分香。不随残雪埋芳草，若个伤春向路傍。
雪径清寒蝶未知，锦囊消得探春诗。多情为我香成阵，凭仗东风分外吹。
月落乌啼霜满天，江头归客木兰船。愁肠断处春何限，忍把敲吟旧竹鞭。
梅花暗落岭头云，尽日出门还掩门。却见旧房阶下树，春风应自怨黄昏。
龙脊桥边住最幽，谁将小笛按梁州。年年岁岁花相似，马上多逢醉五侯。
东风不用更相催，不向东风怨未开。无限春愁莫相问，碧山明月照苍苔。
五湖赊与一年春，幽佩仙香半夜闻。暂到人间归不得，有人传是紫阳君。
残灯无焰影憧憧，人世心形两自降。借问梅花何处落，春风吹到读书窗。
暗香时复过窗纱，不是桃花与李花。试问花枝何处好，病来帘外是天涯。
一枝折尽一重新，才见吴州百草春。山路独归冲夜雪，不堪仍送故乡人。
尽日含毫有所思，残花应逐夜风吹。春郊雨尽多芳草，立马烦君折一枝。
倚竹佳人翠袖长，蔷薇花露染衣裳。一时倾倒春风意，岂是常娥月里香。
野外相逢一笑新，寒枝清槁玉粼粼。虽然未得和羹便，才道和羹便失真。
夕阳原上两三家，行不逢人只见花。正是一年春好处，春风应怪在天涯。
酥滴寒英露滴香，迎春先有好风光。落花寂寂黄昏后，疏影横斜最断肠。
江边身世两悠悠，遶着瑶芳看不休。月淡烟深听牧笛，冰肌销瘦为谁愁。
雪后相看意更深，摩挲拄杖过溪寻。含情似领岁寒约，料峭东风不易禁。
兰替天香蜜替黄，巧如施粉妬何郎。东君若要分流品，侬是水仙鸿鴈行。
隔屋穿篱见一枝，幽香深谢好风吹。儿家门户重重闭，纵有春来何处知。
深院无人独倚门，暗香浮动月黄昏。夜寒那得穿花蝶，疑是西湖处士魂。
出屋香梢几树花，对花今日柰天涯。秦中驿使无消息，又遣相思梦到家。
乞得东风一杖藜，寻花觅迳忽成迷。欲知前面花多处，湖水东边凤岭西。
西曹深处见春来，半欲离披半欲开。个里愁人肠自断，暮楼寒角更相催。
一树春花千万枝，恋花行步步迟迟。可怜日暮嫣香落，直似山阴雪下时。
瘦倚疏篁半出墙，几多深意断人肠。不如醉里风吹尽，踏作花泥透脚香。
冰棹风船雪满篷，年年长策探花功。可怜几许怀春意，尽在疏枝冷蘂中。
江头短树亚衡门，谁与诗人管醉魂。惆怅西湖仙去后，不堪细雨湿黄昏。
玉树交横雪后天，月明素质自生烟。人间那得花如许，疑是蟾宫降谪仙。
浅浅池塘短短墙，眼明初识道家装。梦魂不入人间世，云雨巫山枉断肠。
草为床坐瓦为杯，爱著幽香未拟回。醉到花残呼马去，姚黄魏紫莫相猜。
仙衣襞积素中单，物外风尘不染颜。世上几时曾好古，孤标只合在孤山。
老去青林又一霜，折花镜里忆新粧。几回梦作花间蝶，不怕清寒嗅冷香。
羡君萧洒有余清，密雪无端苦见侵。长使诗人动幽兴，平生和靖最知音。
子美诗中黄四娘，满身新裛瑞龙香。似嫌时世粧梳浅，故作无情淡淡粧。
阅尽冰霜念已干，秦南燕北见君难。自怜野客都无着，拈得花枝不忍看。
林萝深处过溪桥，眼底青山映寂寥。真态生香谁画得，一枝春瘦雪初消。
琼酥滴滴缀斜枝，莫恨东风剪拂迟。花底自从和靖死，临流谁复赋新诗。
女鬟夸巧幻寒芳，送我东山紫翠傍。指似凤城烟月路，一杯当属水仙王。
镂冰叠雪鬭轻盈，片逐银蟾落醉觥。惆怅晚来风定后，隔林横笛两三声。
西湖西畔北山前，日日春风是管弦。何似玉堂裁诏罢，银瓶玉柄两萧然。
吹杀梅花影里灯，凄凉一似观堂僧。满山明月东风夜，茶煮西峰瀑布冰。
就泥沾处衬芳尘，忆昔争游曲水滨。疏影暗香如昨日，东风二十四回春。
人人欲看寿阳粧，自笑狂夫老更狂。取醉不辞留夜月，踏花归去马蹄香。
孤根何事在柴荆，苕水相逢眼便青。尽日问花花不语，穷途阮籍几时醒。
淡烟疏雨又青山，月映横枝古磵寒。十日笙歌一宵梦，无人起就月中看。
疏疏枝上发阳和，月冷高台影在波。留客看花赋诗坐，不须此地有笙歌。
花压栏干春昼长，玉中还有辟邪香。少陵苦被花相恼，可是无心赋海棠。
水边遥见久停桡，似与诗人破寂寥。两岸严风吹玉树，莫教虚度可怜宵。
愁绝江南日暮春，东风何事入西隣。谁家月下看花女，莫窃香来带累人。
黄鸟阴中实已团，从教革带减诗镮。钱塘岸上春如织，谁伴仙翁倒玉山。
小雪疏烟杂瑞光，月窗花院梦悠扬。落星楼上吹残角，不是愁人也断肠。
恨满东风意不传，蘂珠宫殿拥神仙。司空见惯浑闲事，一夜相思笑玉川。
藜杖扶人趁雪干，玉蕤初发映溪寒。不须苦问春多少，索笑情怀老渐阑。
蕙死兰枯菊亦摧，与春先作断肠媒。骚经失我无惭色，时节来时毕竟开。
候得南枝腊后芳，斩新气象敞书堂。几回醉嚼春风骨，清杀玉川文字肠。
雪里消磨一半春，乍晴芳草竞怀新。青天无云月如烛，仰看横枝自写真。
天放娇娆岂自知，春风日日雨时时。晚香消歇无寻处，多在青苔少在枝。
日冲霜雪走风埃，今日江边首重回。空掩玉楼先睡去，暗香都自着人来。
天与风流春与娇，酒旗风急更相招。先生莫道心如铁，愁杀苏州也合销。
霜罗袖薄绿裙单，家是江南友是兰。借问几时辞碧落，一枝欲寄北人看。
雪后东风未肯和，此中不醉又如何。江南春色花千里，自笑茅簷一树多。
下马旗亭酒可沽，水精帘内看如无。应缘近水花先发，独凭栏干恨有殊。
策杖窥园日数巡，无端寒雨损精神。青裳素面天应惜，不着笙歌不肯春。
冷艳孤光照眼明，暖风不为惜轻盈。江南破后无词客，吟破愁肠句不成。
玉清仙子下云逵，探请东皇第一机。莫道春归无觅处，年年魂傍陇头归。
童初宫里雨斑斑，粉落香肌汗未干。五月京尘渴人肺，满将春色上金盘。
倚树空惊白发新，风飘万点正愁人。不知谁唱归春曲，更在朱栏绿水滨。
闲踏宫花独自行，飘廊点地色轻轻。临风长作南枝想，欲化西园蝶未成。
玉女精神不尚粧，一身尽着雪衣裳。只应尚有骄春意，浅笑微颦尽断肠。
南枝先暖北枝寒，便领东风到世间。宝髻斜簪光照座，暗香终不似孤山。
落日天寒客自愁，数枝斜亚磵横流。春风也是多情思，无限清香夜不收。
出得城来事事幽，并知春色上枝头。一年好处君须记，江上行人空自愁。
万古萧条楚水西，步寻斜径到寒溪。行人将底酬春色，一绝清诗手自题。
玉为风骨雪为衣，瘦倚疏篁不解肥。绝磵断桥幽独处，夕阳长送钓船归。
大道青楼御苑东，珠帘约住牡丹风。一枝带雨墙头出，不与花争世态红。
蜂撩蝶嬲不相饶，二月春风似剪刀。可惜屈原吟泽日，不并香草入离骚。
每爱花光画作图，孤山亲见雪肌肤。芒鞋远觅香来处，醉倒黄公旧酒垆。
云为肌骨玉为神，耐尽冰霜破俗尘。政尔玉壶相俎豆，寄言幽谷可终身。
花有清香月有阴，何人月下此幽寻。巷南巷北相知少，自把茶瓯当酒斟。
一年春色负归期，每见梅花辄入诗。肠断江南一百五，然犀何处觅琼枝。
一树寒梅白玉条，风魂雪魄去难招。三年枕上吴中路，先到王城第一桥。
万木逢霜一劫灰，动摇诗兴又逢梅。野桥漏泄春光处，不用君王羯鼓催。
梅梢风暖弄残阳，花气侵人笑语香。太岁只游桃李径，肯随桃李鬭梳粧。
一段春愁雨带来，空令怀古更徘徊。深宫不与闲人到，枝上年年生绿苔。
新年何事最堪悲，虽老于梅亦未衰。一夜汉宫传蜡烛，东风全在小桃枝。
拥裘来看玉梅春，江上悠悠不见人。报答春光知有处，十千沽酒莫辞贫。
宛陵堂下探梅时，淑气随风裂麝脐。昨夜小园春已老，落花枝上鹧鸪啼。
问讯松篁岭下梅，今朝忽见数枝开。长干白下相逢少，莫负江南鹦鹉杯。
北客南来岂是家，名园又作醉生涯。困风蛱蝶低仍起，飞去方知不是花。
一枝斜映佛前灯，兴味都来似野僧。记得玉人春病校，穿花却与共扶藤。
高标不畏雪霜侵，松竹初栽未靓深。多谢东君深属意，尽教枯朽作瑶林。
古苔留雪卧墙腰，小户无风暖气饶。一段好春藏不得，有人和泪独吹箫。
江头千树玉模糊，客子摇船遶画图。唯爱风流当月夜，满身花影倩人扶。
仙子乘云下玉溪，幽人又赋探春诗。远香暗度横桥上，正是横斜一两枝。
白玉堂前一树梅，先于城外百花开。物情似与闲相称，又惹东风意绪来。
花笼微月竹笼烟，多病多愁负少年。一院落花无客醉，谢娥行处落金钿。
不知雨后更精神，与水相蒸暖盎春。独自卷帘楼上望，夕阳吟杀倚楼人。
有花偷笑腊前枝，笔写春闱客赋诗。独夜客心何处是，和烟和雨雪离披。
海天腊尽冻初融，平旦梅花破冷红。借问清都旧花月，共惊云色带微风。
雪里开花却是迟，羞归应为负花期。即今耆旧无新语，独立苍茫自咏诗。
小萼裁成绛蜡匀，绣难相似画难真。春风用意匀颜色，未怕青腰玉女嗔。
绝无声色动凡情，香比江梅分外清。欲问此根何处得，游蜂多思近经营。
一从笛里送孤妍，兴寄扬雄独守玄。忆著江南旧行路，可怜风味故依然。
半幅溪藤万里春，夜窗添起月精神。眼看白璧埋黄壤，鬒发空归想太真。
前村深雪里，天意不教迟。玉色复何异，东风万古吹。
阊阖春风起，花开次第新。拂墙花树动，疑是弄珠人。
素面凝香雪，孤根尚惹苔。春风有余力，一一为愁开。
上苑春何早，百花犹未知。逢春多霰雪，玉性肯磷缁。
雪中多日静，春富野人家。废苑荒堤外，谁知改岁华。
岁晚树无叶，欹花半在池。水光斜漾月，忆在故山时。
自入春来早，梅花处处妍。几家深树里，只怕晚风颠。
高枝分晓月，花发蝶先知。野渡冰生岸，清香可赠谁。
孤灯然客梦，疏雪乱梅花。忆昨经过处，乡心月满沙。
众芳春竞发，阴砌雪花残。独树临江古，犹疑画上看。
官历春犹浅，夜寒霜满枝。欲消冰似雪，明月不须期。
客路逢人少，春城不尽头。无风花自落，何处避春愁。
几夕疏林下，山花慰客心。哀猿自相叫，惟恐暮云阴。
高樯起行色，带月过江村。逐吹梅花落，无言只断魂。
闰年春过后，众树碧光鲜。已瘦梅枝影，关心又一年。
冬暖梅花早，前庭如月辉。北人归欲尽，不用惜花飞。
雪气冲帘入，天寒白屋贫。不知园里树，先结日边春。
春宵多旅梦，轻醉不成乡。静室帘孤卷，花间暗断肠。
近舍新为圃，春梅避石开。风兼残雪起，诗思涩难裁。
忽见寒梅树，西陵西又西。可怜枝上色，归路莫相迷。
野蝶难争白，芳香散着人。风光人不觉，寒气日通春。
万仞冰梢折，春回客未归。黄昏掩门后，教熨看花衣。
寒雪梅中尽，纱窗薄似烟。怨魂迷恐断，多是晚风前。
旧国迷江树，羞将泪对花。老魂招不得，明月落谁家。
东风吹暖气，花泛晓光鲜。破月斜天半，垂藤压树偏。
梅花今正发，折尽向南枝。相送河梁晚，春风动柳丝。
深居白云穴，幽意满山楹。风递幽香去，何人识此情。
自爱新梅好，相懽得几回。来年又相见，先发映春台。
花落青轩树，山僧带雪期。荒阶罗叠藓，未远剩相思。
寻芳愁路尽，山寺始花开。独上高楼望，伤春不易裁。
寒尽梅犹白，春光几处偏。娇鶑解言语，不是怨流年。
常恐韶光晚，繁花已满林。花心愁欲断，月冷洞房深。
碧落风烟外，正朝发早梅。散空香鬰鬰，应为剪刀催。
嬾成真似病，山妓笑酣歌。花落煎茶水，疏丛蝶未过。
林间明见月，深户映花关。想像吹箫处，空寻伊洛间。
月寒花露重，貌为客愁销。一落又经岁，乡关此路遥。
月明浑似雪，树老数枝倾。月落江村黑，孤吟意不平。
白日依山尽，春风引思长。抱琴沽一醉，寻艳复寻香。
旅馆谁相问，霜晴冻叶飞。花当陇上发，边色满戎衣。
风起塞云断，飞花入户香。孤城吹角罢，一镜有愁霜。
梅落经霜霰，云连京国深。金罍列四座，春色岂知心。
池草艳春色，流芳复满园。只应连夜雨，花落拥篱根。
世上树桃李，逢春解惜春。不知春色早，对此合伤神。
逆旅相逢处，冥冥花正开。今朝与君醉，不辨越王台。
野渡人初过，人悲花自闲。歌声随绿水，春满杏花山。
旧雪逐泥沙，惊雷长荻芽。低簷一枝在，恐有夜来花。
一点白如雪，玄机未易窥。岁华摇落尽，空把月中枝。
病见岩花发，风霜一岁残。月斜寒影动，清比玉堪餐。
高树梅初发，城隅古谢村。况多秋藓色，巧咏任人言。
落日明深坞，新移棘补篱。野花春后发，独自立多时。
画合余寒在，花明绮陌春。今年看花伴，东去汶阳滨。
无处写幽怀，前山雪未开。一阶春草碧，偶到树边来。
数枝寒照水，幽意日相亲。爱此无他客，遥将寄野人。
渔舸汀鸿外，霜天似水清。更无花上月，新句与谁评。
枯株围古寺，老怪昔谁栽。水国花开早，疏花晚自开。
问得梅花信，新晴花气香。戏赓和靖句，炙背负斜阳。
触处是花开，孤高不受埃。春风别有意，时有暗香来。
几度寻春信，亲曾到石桥。寒云拂缟夜，恨不坐通宵。
旅望因高尽，江春入旧年。纷纷对寂寞，花隔杜陵烟。
卷帘清梦后，静角揜山城。气射灯花落，饥肤片玉明。
积雪暮山寒，枝枝入肺肝。高风吹不尽，一半更须看。
雪消春力展，林雪似芳菲。独映孤松色，烦君问是非。
蠹根停雪水，花落钓人头。万里猿频断，春风亦似秋。
鸟喧金谷树，惟此出尘埃。古戍鸣寒角，池塘暗不开。
人情皆共惜，勿谓少知音。若问阳台客，曾供雪夜吟。
空白凝云颓不流，牧龙丈人病歌秋。寻诗北岭截珠树，老夫饥寒龙为愁。呼龙耕烟种瑶草，若为失意居蓬岛。泓泓水绕青苔洲，鲤鱼风起芙蓉老。
屈平沉湘不足慕，公无渡河兮公苦渡。行搔短发提壶浆，玉白兰芳不相顾。惊波不在黤黮间，颜色错漠生风烟。其下无底旁无边，何用将身自弃捐。
春欲来，日日望春门早开。花台欲暮春辞去，禁城烟暖蒸青苔。龌龊浮生如走电，客舍似愁谁遣来。夜夜抱冰寒不睡，流光暂出还入地。门外平桥连柳堤，落花声里仙娥醉。
君不见长安城北渭桥边，长安恶少不少钱。飞窗复道传头饮，金鲸泻酒如飞泉。春风细雨走马去，鸣鞭晚出章台路。半垂衫袖揖金吾，谁道黄金如粪土。床头黄金尽，中门为异域。骨肉且不顾，促刺复促刺。世路有趋竞，人无一定颜。何处是平地，暗水自波澜。君不见建章宫中金明枝，春花落尽蜂不窥。双轮晚上铜梁雪，当春对酒不须疑。行路难，君好看。
北风叫枯桑，玉沙粼粼光。天寒山路石断裂，驻马相看辽水傍。军容带甲三十万，都护宝刀冻欲断。旄头夜落捷书飞，少年金紫就光辉。
洞庭明月一千里，芙蓉水殿春风起。残丝欲断黄蜂归，鸳鸯翡翠承燕私。露脚斜飞湿寒兔，越王金鸡报天曙。官街柳带不堪折，谢豹空啼采香月。
零落栖迟一杯酒，绿凸蛮觥奉君寿。湖花江月前后隣，寒风又变为春柳。离鸾别凤烟梧中，曦轮送客沟水东。霜白松溪转斜盖，世间何处无春风。
采莲女，采莲归。落日晴江里，莲舟渐觉稀。莲茎有刺不成折，争弄莲花水湿衣。白练束腰袖半卷，不语低鬟幽思远。碧玉搔头落水中，粉痕零落愁红浅。
黄璈散珠层殿曛，东方风来满眼春。龙蛇洗鳞春水暖，薇帐逗烟生绿尘。古人花为今人发，溪女洗花染白云。赤水阆风谁是主，西山日没东山昏。
征人遥遥出古城，天河夜转漂回星。银缕香寒凤皇薄，树色深含台榭情。雨滋苔藓侵阶绿，为有秋期眠不足。城边残月势如弓，月下丁东捣寒玉。
东望龙门北朝市，甲第千甍分戚里。朱门峨峨临九衢，垂柳金丝香拂水。毗陵震泽九州通，董贤女弟在椒风。周公旧迹生红藓，九泉寂寞葬秋虫。
驭凤升昆仑，梦上高高天。云楼半开壁斜白，蓬莱宫殿玉炉烟。春罗书字邀王母，绿章封事咨元父。鸿珑九关朝玉皇，大道无言暗相许。身不沉，骨不重，半空回首晨鸡弄。寒绿幽风生短丝，春雷蛰蛰龙蛇动。
玉转湿丝牵晓水，昔日住人今住鬼。东家胡蝶西家飞，星流露泫谁驱使。秋风吹地百草干，兔苑词人去不还。谁念幽寒坐呜呃，长忆深云海上山。
日月出又没，贵贱同一尘。求荣不求辱，利欲相纷纶。鲸鱼张鬣海水沸，拟学长生更容易。不知中有长恨端，秦亡祖龙失天地。野草白根肥，凤雏长忍饥。人生过五十，何用假光辉。四时相催节回换，乌头虽黑有白时。一尊绿酒绿于染，有歌有舞闻早为。庭前芳树朝夕改，可叹年光不相待。
古人今人留不住，六街马蹄浩无主。丧车辚辚入秋草，丘垅年年无旧道。天娃剪霞铺晓空，幽愁秋气上青枫。寒食家家送纸钱，纸钱那得到黄泉。
众鸟各归枝，落花香满泥。狭斜柳树乌争宿，夜夜夜半当户啼。浮萍摇荡门前水，九节菖蒲石上死。感郎中夜渡潇湘，恩光暗入帘栊里。
天迷迷，地密密，海漫漫。身若仓中鼠，迟回出门难。大道冥冥不知处，小人心里藏崩湍。我亦为君长叹息，炊沙作饭岂堪吃。棘针生猛义路闲，太华磨成一拳石。不惧天地倾，津涯浩难识。龙蟠泥中未有云，封狐雄虺自成群。人生结交在终始，细人何言入君耳。归卧东窗兀然醉，任他上是天，下是地。
丈夫十八九，骢马拂绣裳。倒插银鱼袋，陪游出建章。醉下酒家楼，轩车满垂杨。君王正年少，无人荐冯唐。
太湖三山口，中有西行舟。望望不相近，望中生远愁。重露湿苍苔，秋风散杨柳。空藏兰蕙心，离恨如旨酒。碧纱窗外叶骚骚，三更风作切梦刀。千里万里独为客，少年心事风中毛。
泪眼看花枝，齐行奠玉杯。日暮铜雀迥，歌舞妾空来。悲心舞不成，恨唱歌声咽。君王去后行人绝，但见西陵惨明月。
妾家白苹浦，柳恽乘马归。恰值清风起，朱服弄芳菲。离居不自堪，留情此芳甸。临醉欲拚娇，恶许傍人见。相逢恐相失，徘徊双明珰。归时不觉夜，要使两情伤。
万里边城地，垂杨二月春。年华枝上见，日暮客愁新。露叶疑啼脸，风花思舞巾。玳梁谁道好，持此寄情人。
秋夜长，殊未央。秋灯向壁掩洞房，天汉东西月色光。啼蛄吊月钩栏下，寒衣未寄莫飞霜。
单于寇井陉，进军飞狐北。沙昏夜探迟，远树深疑贼。胡霜损汉兵，不妨得头白。功成须献捷，会勒燕然石。
万转愁成系肠线，青亩春芜连石苑。为他人作嫁衣裳，头白如丝面如茧。
国色久在室，寒女不自知。安得长不老，为君玄鬓衰。我有古时镜，一照一回悲。
绿蔓花绵绵，日晚梧桐落。所思终不来，虫声入罗幕。
洞房秋月明，玉关芳信断。含怨倚兰丛，日惊罗带缓。
云惨烟愁苑路斜，马嘶残日没残霞。绕篱野菜飞黄蝶，宫殿余基长草花。
登临吟望思无穷，折尽青青赏尽红。白鸟影从江树没，数峰春色在云中。
万象鲜明禁火前，红英翠萼簇芳筵。残春未必多风雨，少别秾华又隔年。
湖上新正逢故人，天明骑马入红尘。凭君莫话封侯事，栲栳量金买断春。
觉来灯背锦屏空，自爱残粧晓镜中。寂寞闲庭春欲晚，垂杨无力受东风。
绣林红岸落花钿，目极云霄思浩然。漳浦病多愁易老，满庭榆荚似秋天。
野烟乔木弄残晖，虚室无人乳燕飞。正是清和好时节，青丛花尽蝶来稀。
树侵闽岭渐无霜，一望繁花一县香。寂寞舟中谁借问，隔帘微月入中仓。
烟岸人稀草色中，火天无处买清风。西南一望云和水，万树鸣蝉隔断虹。
雨后沙虚古岸崩，水风霜气夜棱棱。冷烟粘柳蝉声老，高塔晴来独自登。
婆官赛却坐江隈，烟水悠悠霁景开。精魄不知何处在，野风吹起纸钱灰。
宫城日晚度寒鸦，新意虽多旧约赊。商女不知亡国恨，恨君嗔折后庭花。
一渠流水数家分，弦管楼中永不闻。灯下此心谁共说，紫烟衣上绣春云。
细玉罗纹下碧霄，萦丛自学小梅娇。闲吟只爱煎茶澹，旋斫生柴带叶烧。
密片无声急复迟，夜来谁向月中归。江湖不见飞禽影，寒锁侯门见客稀。
桂玉愁居帝里贫，南行无罪似流人。橘村篱落香潜度，渐觉生衣不著身。
龙山晴雪凤楼霞，烟水初消见万家。宝枕垂云选春梦，隔帘微雨湿梨花。
进乏梯媒退又难，近因多难怕长安。相知莫话诗心苦，乞取新诗合掌看。
曾是朱门寄食身，一生生计祇长贫。清闲自可齐三寿，他日相逢乞药银。
行到鲈鱼乡里时，一宫花渚漾涟漪。看春又过清明节，更把愁心说向谁。
一片离心白羽轻，桐庐江上晚潮生。客来吴越星霜久，身贱多慙问姓名。
客舍青青柳色新，湿云如梦雨如尘。经年抱疾谁来问，萍梗何年是住身。
春阴初过海棠时，病客遥听百舌儿。纵有芳樽心不醉，落花如雨泪胭脂。
春城无处不开花，南陌晴云稍变霞。高下麦苗新雨后，不教闲地著春华。
江蓠初绿怨骚人，且向东溪种白苹。别恨最深何处写，数株残柳不胜春。
野寺寻春春已迟，青山一路鸟空啼。何人为倚东楼柱，可有文词咏碧鸡。
桑条无叶土生烟，上德由来合动天。铜鼓祭龙云塞庙，对花歌咏似狂颠。
野烧空原尽荻灰，逐臣千里寄书来。虫声竟夜引乡泪，旧馆秋阴生绿苔。
满头霜雪背青山，百岁身心几日闲。异果奇花香扑面，往来惟在酒徒间。
水流黄叶意无穷，倚栋星开牛斗宫。风入古松添急雨，暮程还过秣陵东。
鴈行高送石城秋，客散红亭雨未休。日暮征帆泊何处，楚云湘月忆同游。
一叶梧桐落半庭，暮猿千曲玉峰青。不知白发谁医得，仙侣无何访蔡经。
水阔风高日复斜，鹭鸶缭绕入人家。船头系个松根上，霜叶红于二月花。
丹凤城南秋夜长，残蝉急处日争忙。如何销得凄凉思，水色帘前流玉霜。
荆卿雄骨化为尘，春草秋风老此身。行尽江南数千里，未曾逢著独醒人。
暂凭尊酒送无寥，香印风吹字半销。明月断魂清蔼蔼，桑林蚕后尽空条。
帝乡群侣杳难寻，禅思何妨在玉琴。红叶间飘篱落迥，几曾牵破别离心。
腰间宝剑七星文，不下青山老白云。门外碧潭春洗马，镇南人忆杜将军。
晓山初霁雪峰高，渔钓牛蓑且遁逃。昼梦不成吟有兴，便攀龙眼醉香醪。
古罗衣上碎明霞，自说归山人事赊。金鼎药成龙入海，定知仙骨变黄芽。
一寸心中万里愁，七条丝上雨翛翛。此心不向常人说，弹作蓟门桑叶秋。
得宠忧移失宠愁，上皇行处不曾秋。泪痕不学君恩断，空逐春泉出御沟。
画松一似真松树，小手篇章徒尔为。荒斋几度僧眠起，认得岩西最老枝。
渚烟深处白牛归，稚子焚枯饭客迟。风动叶声山犬吠，今朝出郭不相随。
柳色千家与万家，闲身行止属年华。残花落日小斋闭，几个春舟在若耶。
不用烧兰望玉京，人间无事不曾经。大椿枯后新为记，从许人间小兆听。
竹杖芒鞋称野情，醉乡无货没人争。近年已绝诗书癖，谁问山中宰相名。
小隠西亭为客开，旧题诗句没苍苔。银河风急惊沙度，酒作凌凘火作灰。
春色何因向酒疏，画簷愁见燕归初。不知独坐闲多少，释闷还拈架上书。
青嶂青溪直复斜，水天狼籍变余霞。朝来逢著山中伴，骑马城西检校花。
一年生意属流尘，万叶红绡剪尽春。希逸近来成懒病，落时青帝合伤神。
莫为轻阴便拟归，残花应逐夜风吹。共君今夜不须睡，正是王孙惆怅时。
雨收残水入天河，楼上美人凝夜歌。一点新萤报秋信，故园寥落近沧波。
吴王旧国水烟空，坟冢高低落照红。带月莫啼江畔树，几人游宦别离中。
独立空山冷笑春，不须歌调更含嚬。平原累累添新冢，死者还曾哭送人。
五湖烟水接遥天，子夜新声何处传。少妇不知归未得，思量大是恶因缘。
寥落衰红雨后看，艳多烟重欲开难。氛氲兰麝香初减，裛露阴霞晒不干。
春风吹我入仙家，香胜烧兰红胜霞。别有玉盘盛露冷，天教晚发赛诸花。
绣毂香车入凤城，春风犹放半江晴。潮声归海鸟初下，一片伤心画不成。
渔曲飘秋野调清，半窗残月带潮声。不知短发能多少，一夜新添白数茎。
门掩松边雨夜灯，门前歧路自崩腾。谁知独夜相思处，曾看庵西瀑布冰。
红映高台绿绕城，蒨衣菱女画桡轻。谁家玉笛吹残照，更听钩辀格磔声。
心如野鹿迹如萍，只愿陶陶不愿醒。楚国蕙兰增怅望，雨中岚影洗还青。
锦箨飘零粉节深，万竿如束翠沉沉。子猷殁后知音少，忍翦凌云一寸心。
一巢功绩破春光，短羽新来别海阳。千里春风正无力，落花径里得泥香。
窗中早月生琴榻，独闭山门月影寒。涧水松风生十指，冰囊敲碎楚金盘。
振鹭翔鸾集禁闱，一生只著一麻衣。湘宫水寺清秋夜，犹拥青编猎是非。
却笑孤云未是闲，书来未报几时还。江南无限萧家寺，名画偏求水墨山。
水亭山寺二年吟，月下相逢辨语音。无限春愁莫相问，一年不见一年深。
漠漠野田空草花，柳塘烟起日西斜。村园门巷多相似，竹里缲丝挑网车。
三三五五结同心，夹巷重门似海深。坐怨玉楼春欲尽，不知歌舞用黄金。
清隠仙书小篆文，挂簷数片是秋云。平郊远见行人小，石路泉流两寺分。
举目云山要自迷，千门万户鞠蒿藜。数州城郭藏寒树，况复时闻乌夜啼。
寂寂寥寥扬子居，自收云药读仙书。云深路僻少人到，养静资贫两有余。
一年唯此两三辰，落拓东风不藉春。歌酒家家花处处，何曾紫陌有闲人。
红枝欲尽紫枝殷，少有行人辍棹攀。芳草陇边回首客，肯将荣落意来看。
一片仙云入帝乡，寒岚依约认华阳。玉池露冷芙蓉浅，过客空来礼影堂。
秋风漠漠吐寒云，田熟家家将赛神。山下女郎歌满野，一双长箭系红巾。
浮世浮名能几何，青山满眼少年多。有时扪虱独搔首，目送归鸿笑复歌。
寒流石上一株松，一半死皮藏蠹虫。石马双双当古树，厖眉书客感秋蓬。
贺兰山下阵如云，拟报平生未杀身。谁道古来多简策，古来名将尽为神。
都护今年破武威，碛烟烽火夜深微。金钗漫作封侯别，白发生头未得归。
三月惟残一日春，岂知惆怅有闲人。随风未辨归何处，斜日横窗起暗尘。
百和初薰越布衣，一年春尽送春诗。满庭芳草坐成恨，贫过长安樱笋时。
声引秋丝逐远风，月轮移出上阳宫。病来旅馆谁相问，玄发侵愁忽似翁。
十里宜春下苑花，浓香染著洞中霞。采夫移得将何处，担入宫城许史家。
罢钓归来不系船，坐看秋水落红莲。江鲜野菜桃花饭，高唱夕阳孤岛边。
强梳蓬鬓整斜冠，夜听步虚山月寒。缩地往来无定所，洞天谁道却归难。
日日日斜空醉归，败裘披苦见毛稀。杜鹃啼断回家梦，梦扫芦花絮客衣。
仙观曾过知不远，古坛春雨藓生砖。行逢买药归来客，谁解登高问上玄。
王谢风流满晋书，东南一望可长吁。平芜隔水时飞燕，更有何人在此居。
耻将兴废问休公，道似危途动即穷。冷极睡无离枕梦，橘边沽海半坛空。
蜀道天收碧落钟，六丁移路凿蚕丛。飞山夜挟风雷没，愁杀江南鬼五通。
杞菊苗香雨足时，芼羹千载忆天随。食盘近觉鱼虾贵，勿笑吴伧啖逐夷。
投老谋生未有涯，酸吟空自度年华。人间春雨秋风夜，落叶堪悲似落花。
句中响处玉珑玲，合使吟人洗耳听。王谢风流今不见，金鹅山下月冥冥。
水面八百里，所之唯认山。消人名利念，出世是非间。帆有凌空势，云无不雨颜。何年洞庭上，林屋老仙关。
不见梁时说法僧，一台芳草自青青。满山码碯殷红子，空验天花旧点灵。
苍岑大野临回冈，有树破腊扬孤芳。枝头粘得太古雪，月底散出无边香。一清炯然抱幽寂，老与朴樕埋冰霜。青苔黄藓裹寒骨，槁面不入春风场。
云耿寒星路不明，问潮人起约三更。江风吹上一轮月，照动客船多少情。
雪边行李别诗朋，诗教龙门在广陵。十里红楼明月夜，莫将新句让徐凝。
一钩金押皂花罗，头似鹦哥小不多。记得花时人较醉，窣香曾上木兰坡。
故人客秋县，青轩临绣楹。颓阳横断柳，短渡隔孤城。风莲卸湘绮，露草结秦缨。当置一樽酒，前途路未平。
幽人只隔一峰云，几度相思叫不闻。日暮小溪三四曲，蔷薇如雪落纷纷。
夜雨沧波上，寒塘草市中。钟闻两寺应，室掩一床空。买醉留僧烛，敲吟折水葓。沙边鸣宿雁，亦似哭诗翁。
贫驱游海县，常忆老诗朋。秋事无人语，危楼怯自登。蚌津红日冷，盐灶白烟凝。惆怅辽天鹤，缄书唤不应。
世间无味处，子独嗜之深。野菜羹前饮，梨花月下吟。尽于时态别，更没俗情侵。我亦心如水，因题契我心。
黄纸新除郡，欣君得晋陵。几年淹俊轨，今日慰亲朋。地近家殊便，民淳治易兴。何时把麾去，莫废遣书縢。
枕簟惊秋客意悲，吴湖一望白云迷。风枝蝉老寒声起，野浦莲衰夕艳凄。书寄潮船多不到，诗临月馆少曾题。离魂每夜生归梦，只绕东迁汉县西。
不作科场梦，尘愁鬓亦衰。每于明月夜，多忆少年时。朗抱花空识，清贫镜独知。秋来大江上，件件欠君诗。
无花多病枝，唯叶吐春辉。蚕不资为食，人应种者稀。阴成娇雉宿，椹熟乳鶑飞。几槎闲红紫，从渠上锦机。
呦咽高低韵不同，断魂江月更冥朦。隔窗暗觅声来处，响落晴霄一线风。
试出江东路，葛溪还玉溪。滩声喧水石，人语混凫鹥。田卧栽禾鼓，桑闲采叶梯。春城红酒味，犹忆在江西。
苎旗风里响连耞，蓼岸飞尘入钓车。昨夜碧城疏雨过，断畦秋菜亦抽花。
绿似春江水染成，窗纱分映色偏明。霜风一夜浑梢破，叶上残诗读不行。
西风引袂凉云起，鸳桨扶船浮绿水。露沁花脂茜粉香，满柄蜂芒刺葱指。红绡半妥金钏明，堤上玉郎闚唱声。湘中暮雨欢期失，各自东西空目成。船荡波心烟漠漠，归路花从唱边落。绿艳红妖江水深，水底灵均应不觉。
不事尘中事，如君只一家。堕巢收煮茗，闲艇借移花。养树填山色，疏池抉草苴。妻孥谙地利，亦喜治桑麻。
故基何处是吴宫，醉上州城值晚风。箫鼓沉沉烟树冷，乱蛙声在落花中。
缭垣桐数树，知是阿谁栽。鸣凤久不至，游人空自来。春声归百鸟，古意薄层苔。缥缈三山外，离云扫弗开。
蚤暮船争渡，都城隔岸间。昔为渔钓地，今作利名关。潮探尘中事，年催客里颜。水僊花又发，吾欲老江湾。
堂静草侵廊，羁怀未易忘。近城知郡圃，有佛即僧坊。恶句书盈壁，空樽垒到墙。使君临宠外，满目树苍苍。
水乡秋易冷，珍重过吴松。在旅虽难遣，于诗莫厌攻。一轮僧寺月，半夜客船钟。况有贤州牧，知音是旧逢。
名重于诸刹，前贤旧隠踪。无人知有路，隔树忽闻钟。瀑壮山疑裂，云深寺若封。或传遗稿在，三叩昔时松。
风吹芦叶江头路，江水江天共秋暮。边淮寒早客行稀，只有征鸿向南去。征鸿自去书不来，远衣未寄凭谁催。孤城惨咽暮笳起，城下荒榛接淮水。
湘江谁道无情水，宝瑟声寒愁帝子。安知日月在中天，万古重瞳元不死。楚南楚北千里云，持香遥礼云中君。莫起悲风助骚怨，兰枯菊瘁不堪闻。
东风煦妪如慈乳，欲报生成恨无所。自粘花片作斑衣，起捧春醪劝春举。傍人笑我老如许，我亦笑渠将及汝。梅花也笑柳都舞，君如不饮出童羖。
白鹇旧事随波去，太极阴阳自吞吐。长虹夜贯黑头船，四纪沙迎相公路。冯夷作剧真等闲，五都有客雄其间。上林三官浪忧国，千年海底生铜山。
娲皇失补天南角，一道银河落君屋。又疑元气自周流，不然泻尽谁能续。瀑边老桧尤可人，髯疎骨瘦皮鳞皴。崩崖欲压全不惧，夜半潜蛟暗来去。
阿鸿血染吴苔碧，气彻重泉埋不得。千年至宝复归天，颠倒海中飞霹雳。至今荒怪列虞初，罅石千寻骇游客。寺边别庙是何神，月黑伽蓝问周易。
人言月里仙人住，隠约娑罗树根兔。玄霜捣就亦多年，不见有人曾得度。清光偏照边城秋，城边白骨胎王侯。王侯白骨卒未已，龟蚌吸月独不死。
渡江第一南来驿，几度华堂延鴈客。百年运逐晓云空，愁杀鞮官老无职。南徐今日古阳关，不断歌声祖离席。国雠已复事尤多，折损年年春柳碧。
船头蜀锦三千尺，倒影长虹浸寒碧。相逢不是紫髯郎，鹦鹉洲边眼生棘。江头箫鼓杂灵鸦，人道阴兵曾护国。安知楼下雪千堆，不是吞曹气冲激。
黄花暴日香欲醉，黄蜂抱香暖欲睡。老夫邂逅亦欣然，一段先天画前意。喧喧归雀聒丛篁，夕风欲转明朝霜。花摇蜂醒我亦觉，斜阳一片秋茫茫。
百川无敌大江流，不与人间洗旧雠。残虏自缘他国废，诸公空负百年忧。边寒战马全装铁，波阔征船半起楼。一举尽收关洛旧，不知销得几分愁。
断垣荒棘疑无路，忽有幽亭一亩余。不称郡侯来把酒，偏宜野客借观书。临堦汲水防苔滑，隔岸看山爱柳疏。非有旧交时下顾，十分风味落樵渔。
中年已悟昔皆非，正学无师更可悲。诗道纵能通阃域，圣经曾未涉藩篱。拟从周子参无极，更为东莱续近思。适意舞雩时一咏，区区何用苦吟为。
斋钟声断佛香销，闲步虚廊转几遭。浊世自缘君不舍，青山岂是俗难逃。鸟如留客音声好，松似骄人意气高。因悟宿根元自有，栽培功浅长蓬蒿。
盈箱积案欲何如，误尽苍生半属渠。陆贽外谁无负学，臯陶前是读何书。凿开素朴惟三画，斲碎真淳遂五车。安得六经行世外，民风尽返结绳初。
创新小阁画难成，肯借山翁养病身。万事不忧知有命，数椽分庇可无人。观书漆几明于镜，欹枕藤床软胜茵。终恐傍门心未稳，弊庐虽弊每驰神。
已恨逢人语不通，更堪烟岭隔千重。山城纵是如花好，海雾终愁似墨浓。远信断无鸿可寄，故乡惟有月相逢。闲于荔绿蕉红处，步屧时留到晚钟。
无雨无云晓色干，忽惊瑰璧满簷端。不教声到窗前觉，应恐愁添屋下寒。占瑞农官寻玉尺，析酲公子索金盘。柴门睡起无多事，卷上疏帘带竹看。
关心岁月似惊波，少日无成奈老何。别久帝京知事少，住长客舍识人多。典衣酤酒杯难满，借壁题诗字易磨。早信出门无遇合，故山只合守樵柯。
千寻雉堞一朝兴，五马行庖此落成。地峻鬼神愁设险，楼高星斗听谈兵。霞羞彩帜依山歛，月鬭金杯出海明。更有万堆飞石在，寄声残羯盍魂惊。
江山依旧昔人非，多少兴亡问不知。鴈去又逢重到日，凤归安得再来时。风吹木叶随渔艇，霜压芦花出酒旗。特地待吟吟未稳，数声昏笛戍楼吹。
学道先须学忍贫，缊袍蔬食当华珍。抠衣所欠参前辈，开卷犹欣见古人。暗坐雨窗心似月，冷眠雪屋气如春。向来酷意耽吟事，今亦相忘越与秦。
鸢飞鱼跃两悠悠，造物何心莫问休。但得一杯长在手，不须万户更封侯。人间有梦何非蝶，物外忘机即是鸥。我亦青鞵行脚者，会摩铜狄话重游。
但得人才即治安，不忧外侮敢相干。学关世道方为士，业晓农家始是官。国力在兵堪用少，虏情如鬼欲驱难。岂无一代奇男子，抱膝无言静处看。
几踏槐花角寸长，担簦羞作老来忙。立身早慕千层塔，阅世今知百戏场。从辟谷来惟嗜酒，自栽梅后不烧香。人生底为青衫急，亦有秋荷可制裳。
不用悲歌抚铗长，古无人可免身忙。存心未必耕无地，涉世难忘选有场。新别水云书尚湿，旧题松桂笔犹香。只缘误触神舟走，惆怅京尘涴薜裳。
我策曾无一策长，一生蚁踏历间忙。持经佛寺新投社，寄食田家旧筑场。古剑放教龙逐伴，残书分与蠹餐香。不愁死去无名在，化作千年老鹤裳。
凫鹤都休较短长，静非无用动非忙。闲将诗卷排科甲，戏把文枰列战场。无地可施行话柄，有天须监格心香。功名细看时来耳，珍重渔蓑即衮裳。
初说戍渔阳，俄传出定襄。朝朝征马过，春草不曾长。
山月共徘徊，山泉酌一杯。诗成无笔写，画石记苍苔。
伯夷有宿世契，子猷结千古交。烟外三叶五叶，雨中一梢两梢。
九天有象不虚呈，历历都关国重轻。汉客可无经济意，只将牛女问君平。
绕城无数菜花黄，隔岸蒹葭接大荒。不分塞鸿偏得意，年年春老未还乡。
四面蒹葭水接天，中间一片是人烟。相逢尽喜干戈息，白鹭飞来立战船。
傍城三十里芙蕖，怪底繁华浙景无。元是近边农事少，全凭莲藕当官租。
边声藉藉早秋风，稻未黄时枣又红。莫厌水乡迁避苦，全家载入绿荷中。
频年岁稔少干戈，到处人能贩五河。只道鹾舟偏辐辏，玉杯泾段近年多。
多旨楼边古柳斜，龙渊寺里隔荷花。清风尽日无人管，半属僧家半妓家。
贩来北枣堪充膳，种得西瓜可析酲。总是中原旧风物，不堪今日是边城。
窗前洒地著胡床，浴罢闲来坐晚凉。更取壁灯移暗处，待他月上竹边墙。
南山有梅花，高者五丈余。半空发清香，天人为踟蹰。城中三尺本，登盆缀流苏。进之画堂上，笑彼何粗疎。
幽幽山上松，泠泠松下井。白石当银床，青萝作修绠。山翁独酌余，无客可堪请。葛洪分炼丹，陆羽求煎茗。
采薇作庭实，纫兰作筐篚。持以荐王公，谓可苹藻比。王公龋齿谢，王门何用此。问客姓与名，或是孤竹子。
山中夜读书，山鬼来相试。隔窗问疑难，颇及尧舜事。予非卯金人，安能动星纬。划然一推窗，余音入空翠。
山翁不能文，亦免时流笑。早爱沧浪歌，知词不知调。长年山水间，所业只耕钓。偶得千龄龟，遂通八卦兆。
山花开满枝，山鸟啼无时。君胡欲弃此，自取尘污为。山猿囓君屦，山鹿衔君衣。挽君君不留，去去终何归。
槲叶可以衣，松实可疗饥。骑鹿下山去，儗说高人知。高人不可得，纷纷却语谁。晓窗白云过，且自相同归。
题牋寄亲友，早早山中来。紫芝既可采，蟠桃行当开。持书托南风，北风复吹回。爱之不可见，落日令人哀。
烽燧春尤急，人才叹寂寥。恨无黄石略，难致碧幢招。守堑宵仍甲，防城晓未桥。又传经一雪，残哨亦萧萧。
积雪满松岗，兹行为悼亡。本非求吉地，祇欲近禅坊。外物心如水，流年鬓已霜。只应双卜宅，永此礼空王。
衣笈诗囊外，身轻费亦轻。不妨船眼窄，时上岸头行。橘里逢霜信，松江问水程。吴中闻岁稔，新籴想须平。
登桥仍问渡，迢递到吴中。倩仆挑茶灶，移船避钓筒。月生林屋洞，潮接馆娃宫。得句人传去，苏牋价益穹。
此去姑苏郡，都无五日程。仍闻新太守，最重旧交情。有句梅边索，无田月下耕。双亲方待养，吾亦勉君行。
远树一重重，烟村与市通。难寻元亮宅，遥酹菊花丛。蜀浪帆樯外，庐山几席中。何时边事息，来此作渔翁。
去年一涝失冬收，逋债于今尚未酬。偶为灼龟逢吉兆，再供租约赁耕牛。
竹罾两两夹河泥，近郭沟渠此最肥。载得满船归插种，胜如贾贩岭南归。
到处车声转水劳，东乡人事独逍遥。一堤滟滟元非雨，总是吴江淡水潮。
今年田事谢苍苍，尽有瓶罂卒岁藏。只恐主家增斛面，双鸡先把献监庄。
主家租入有常规，十月开仓不许违。占得头筹先众了，绕身红彩送将归。
西乡本是最高乡，今岁收成亦倍常。瓦鼓彩亭连日閙，谁家不谢白龙王。
村村鼓笛乐秋成，露未凝霜水未冰。无頼酒家偏罔利，隔年早挂上元灯。
田家少妇最风流，白角冠儿皂盖头。笑问傍人披得称，已遮日色又遮羞。
长襟侈袖若僧衣，闲荡扁舟入郭嬉。好是醉归村舍晚，声声耳畔阿郎儿。
主家文牓又围田，田甲科丁各备船。下得桩深笆土稳，更迁垂柳护围边。
曾住昭阳殿里头，何年香骨掩荒丘。虚传碧落归僊去，谁见苍梧从帝游。鸾阁粉销尘影暗，蜃炉香冷石人愁。风前不敢梅花折，犹恐君恩宠未休。
寺门初掩夜沉沉，风逼灯寒桧影深。满屋异香僧入忏，一瓯新茗客搜吟。云归古殿闻龙气，月照空池见佛心。坐久恰眠眠未稳，屋头钟起鹊惊林。
虎踞龙蟠在目前，依前行阙锁寒烟。津头鼓角增新戍，陌上笙箫减旧年。高塔直看淮对境，断碑闲忆晋诸贤。我来尚喜秋成日，鱼蟹堪赊满市边。
数节坚如玉削成，几年出入伴闲身。扶持衰老非无术，变化虚空亦有神。药笼倒挑同入市，酒壶斜挂共寻春。虽然未作颠危用，闲指迷津与路人。
梅有清香竹有阴，数椽于此寄幽深。旧看归鴈抛孤旅，新听啼螀悔苦吟。几卷书皆先世迹，一张琴是古人心。柴门未必无知己，何必江湖在远寻。
一室焚香即太初，万人如海尽从渠。第于心上曾无着，何必山中始可居。垂箔护花嫌引蝶，连筒汲井怕生鱼。草玄政不妨人事，问字敲门未可疎。
客里元正最可怜，就他香案礼苍天。懒拈蓍草占新岁，频对菱花忆去年。仅有邸翁分席拜，不如野老着衣鲜。百年草草浑如此，且醉残梅了目前。
天上分来种异常，年年花占菊前黄。堆将龙麝应难敌，隔尽屏帷亦透香。此日且饶秋富贵，全家疑在月中央。明朝酒醒风吹尽，赢得黄金满步廊。
濯缨人去水空寒，事属明时欲问难。日暮客归园馆闭，鹭鸶飞上石棋盘。
一片湖光接薜萝，功名余事属吟多。至今鱼鸟皆堪敬，曾见乌巾照碧波。
生平未始识东州，不谓招邀得漫游。南镇门前秦望晓，西兴浦口浙江秋。风抟怒气潮初落，山涌青冥雨乍收。岂为登临重回首，使星只在五云头。
怪访怪，怪不在。茅君山，来相待。
半篙春水一蓑烟，抱月怀中枕斗眠。说与时人休问我，英雄回首即神仙。
瞻彼鹤林，在彼无诸。鼓山之下，螺江之隅。瞻彼鹤林，在彼长乐。嵩山之上，螺江之角。一别鹤林，春聿云杪。青山之外，落花啼鸟。一望鹤林，回首千里。斜阳之外，白云流水。日复一日，思我鹤林。鴈断鱼沉，实伤我心。
玉友避嫌，竹奴专宠。听官丐闲，诗勇不将。
芝田长相依，瑶池长相随。云泥共悲欢，生死同襟期。行啄林莽间，断翅谁与医。往者不可复，病者不得飞。极目青云中，临风翘以思。思深不复啄，一唳天容悲。
丹枫陨叶纷堕飞，撩拨西风尽倒吹。云外飘飘呼莫回，四方沉冥鴈为悲，辞柯一去遐不归。已判此秋长别离，生者有尽死有期。凭高望远深相思，手挥丝桐送斜晖。
七闽多山水，两淮好风月。潇湘之烟云，巴广之雨雪。收拾归武林，细与令师说。
孤鴈声嚘嚘，忧如司马牛。君不见煮豆燃豆萁，斯人者斗米尺布渠岂羞。知有鹡鸰在原不，知有棠棣之华不。
云去云来几点星，城头画鼓转三更。草深萤聚浑成燐，月暗鹤飞惟有声。何处夜航鸣橹过，沧江如镜烟半破。忽然长啸惊沙鸥，飞入前山不留个。
山风凄冷山木悲，虎不敢啸鬼夜啼。溪声暗绕苍苔路，翠羽丝毛寒不栖。幽人此时楼上立，叶照松梢露珠泣。有酒欲饮饮不成，月华缥缈烟光湿。
红楼贮飞琼，夜夜令人忆。回盼千山外，天远暮云碧。西风白芙蓉，往事殆陈迹。为我收眼缬，织得愁成疋。
云行太虚中，薄暮何冥冥。仰望青松梢，上有白雪翎。千岩舞落叶，万树罗翠屏。流水咽寒涧，湛露濡香蘅。幽人一回首，家世渺浮萍。蓬莱在何许，绛阙邈太清。青鸟杳不来，白云去玉京。夫我何凄其，怅哉此幻形。注目玉霄峰，青猿一声声。
我见千家閙管弦，金瓶玉水养春妍。一朝花落空枝在，爨下焦枯亦可怜。曾闻李白之诗否，以色事人几长久。断蘂残英尚未衰，月明人立黄昏柳。
吾是瑶台翰墨仙，操觚弄椠玉皇前。翻云为墨海为砚，一片寒空如雪牋。兔豪象管用不得，倒蘸昆仑醉钩画。当年染罢八角芒，金阙上章求放逸。三峰坐断江南天，临汝城头苍苍然。状如笔架翠起伏，与吾阁笔齁齁眠。山灵惊呼猿鸟乱，清魂复被风吹散。起来叫问山前人，几度松枯白石烂。
飞云涌浪天边来，翠色迷空拨不开。逸人怜此一崔嵬，峨翚危簷倚翠堆。客来楼前认林樾，坐久神爽愈飞越。移时双鹤何处归，遥见前山两点雪。
妾居西北方，容貌亚冰雪。妾长嗟无媒，孤影对明月。头绾堕马髻，脚衬凌波袜。钗梁溜金凤，舞带蒙锦缬。颈瑳素玉圆，胸莹新酥滑。翠靥中蛾眉，瑶花亸鸦发。腰袅柳丝轻，脸润桃花发。出郊乘紫骝，蔽目举青繖。不敢一回首，烟际暗愁结。谁家白面郎，志气何飘扬。使妾一过眼，吾肉燔如汤。自惟父母严，折花回倚墙。
春深陌上桑，群蚕頼以食。鞠蚕妾之事，采桑妾之职。桑老蚕茧成，幸而筥筐实。缲之复纺之，妾复躬纴维。织成一端练，于以蔽袒裼。使君一问桑，下车辄思惑。妾固愿相从，妾夫不足惜。安得以妇人，而灭使君德。使君勿内热，妾心坚如石。
秋阴薄薄天风凄，黄落满空孤鸿飞。志在江湖叫何悲，桂枝初花来几时。得非往者失埙箎，云情月思哀独归。青霄高处更危机，胡不少栖欲何之，霜翎雨翅不自持。非无稻粱与菰黍，食不下咽情永辞。江头吊影鸣愈凄，嘹唳之声矧可思。
夜半江风吹竹屋，起挑寒灯怜影独。荒鸡乱啼思转多，黠鼠啸跃眠不熟。旧曲情声觉悲凉，故园心眼时断续。何当牵犬臂苍鹰，锦帽貂裘呼蹴踘。
岁事忽婉娩，旅怀良尔悲。风雾起无边，雨雪凄霏霏。岂无销金帐，唱饮羊羔儿。寄食他人门，屏息从所依。雕鹗翔九天，鹪鹩巢一枝。烟霄有熟路，我当何时归。人间自富荣，信美非所宜。朱颜日已改，华发渐复稀。触目思远人，胜赏怀昔时。园林向衰谢，青山吞斜晖。坐久露华重，吟残云意迟。晴空清已旷，寒月满我衣。莫言一杯酒，容易相对持。病鸐栖草亭，会须唳声飞。
男儿铁石肠，遇秋多凄凉。节物遽凋变，今古堪悲伤。西来白帝风，暗惊万叶黄。拚与舞零落，此意付夕阳。堪叹远行子，只影天一方。佳人去不返，苍烟冥八荒。对此一黯然，两鬓沾吴霜。自顾蒲柳姿，眇在烟水乡。晚汀慨鸿鴈，夜浦羞鸳鸯。何当从宋玉，问路游高唐。
行行莫敢悲，一死复千怨。脱身歌舞中，姊姒不足恋。蛮帐紫茸毡，虽卑固不贱。昔在后宫时，几见君王面。君王有凤偶，不数芹边燕。傥曾赐御览，岂为画所幻。粉黛相嵚巇，亦惧人彘变。但念辞乡国，远适堪慨叹。此时汉无策，聊塞呼韩愿。非无霍嫖姚，两国虑涂炭。欲宽公卿忧，只影非所羡。敬将金缯行，不觉泪珠溅。请行安得辞，心心存汉殿。所怜毛延寿，既杀不可谏。马蹄蹴胡尘，晓月光灿灿。凄怆成琵琶，千古庶自见。他时冢草青，汉使或一奠。
君不见猿啼苍梧烟，风卷潇湘水。双蛾无处挽重瞳，粉篁点点凝春泪。又不见鹤饮瑶池月，露泣龟台花。百官极目望八骏，青鸟寥寥空暮霞。呜呼，不自爱惜甘蹈死，亦不闻乎千金子。公无渡河要渡河，公要渡河争奈何。
厥初由阀阅，吾志在林泉。为舜不无地，睎颜尽有天。鱼虫犹可佛，鸡犬皆登仙。顾我非六六，荷天良拳拳。幼时气宇壮，长日文彩鲜。琴剑微暖席，江湖动经年。异乎三子撰，契彼五家禅。既已出洙泗，从而师偓佺。肩依洪崖右，道在灵运前。所得既天秘，与交又国贤。可图大药资，以办买山钱。东访鼎湖浪，西寻苍梧烟。一寸百炼刚，半生双行缠。簪绅非无欲，鱼鸟从所便。逸兴五湖阔，虚名四海传。饱餐青精饭，细读黄石编。顷自七闽出，放焉迷市廛。红尘刺人眼，名利交相煎。富贵已尝鼎，云霄当著鞭。蹉跎度青春，迟暮即华颠。且有安期枣，与夫泰华莲。高陵易为谷，沧海俄成田。光景亦倏忽，物华随变迁。仰天时一笑，顾影长自怜。紫府何冥邈，青鸾何沉绵。蓬莱云渺渺，小有月娟娟。策足青霞路，收功黄芽铅。上以游太虚，下以穷九渊。辇毂气所王，湖山乐无边。飘然复何往，此去如蜕蝉。
三树五树啼寒猿，一声两声落耳根。吾疑耳到猿啼处，却是猿声随风奔。猿声不悲亦不怨，吾亦于世何所恋。夜深月白风籁寒，听此忽然毛骨换。
白云无消息，黄鹤杳不归。华表风露冷，临臯星斗稀。不念桑田变，但向瑶台飞。盍不归来乎，翩然点翠微。
高人今居笔架山，苍烟冥蒙常风寒。西壁千岩青未了，万顷岚光薄清晓。晓来轩窗敞且明，风櫺月牖一壶冰。鸡声未断钟声起，起饮沆瀣朝紫清。人间红尘刺人眼，世上蜗蝇徒尔乱。岂复知此爽气佳，已被高人俱占断。
豁然登高台，四天一何眇。舒怀摩丹田，静境万籁悄。前村生孤烟，半山吞残照。倚剑呼黄鹤，遽然发长啸。
青帝收成功，乃王木芙蓉。姚魏久燮理，功成盍受封。向已魁梅花，此当相芍药。桃李寂不言，蜂蝶寒无托。
道人久矣泯耳目，萧然自如脱羁束。朝随扶桑日头起，暮趁昆仑云脚伏。青牛过关今几年，此道分明在目前。昨夜琴心三叠后，一堂风冷月娟娟。
秋色何凄凄，奈此可怜宵。银河望不极，万籁凉萧萧。云花远缥缈，月影寒寂寥。一鴈蹲沧洲，群萤飞断桥。仰盼苍松枝，黯然不自聊。
长天滑如纸，皓月寒如水。今人成古人，人生复能几。顾此清凉夜，此情不自已。聊以写怀抱，黯黯泣神鬼。所泣复何言，已矣复已矣。
仰观银河月，千林散寒光。佳人今何之，远在天一方。秋声酸我鼻，秋色断我肠。夜深倚西风，清泪如雨霶。世有千里马，可怜无王良。
空山寂无人，出门但明月。悲哉谁与论，对此一愁绝。清露袭衣裳，凉风逼毛发。泪雨忽复晴，愁云悄自灭。顾影青松下，此意在绛阙。
长天与远水，极目烟冥茫。暮鸿孤悲鸣，霜林万叶黄。倚松望翠微，数点寒萤光。吾非长夜魂，堕此寂寞乡。衷情凭谁诉，空山草木长。
眇哉青松梢，高高九千尺。两班森道傍，暮起凄黯色。嗟彼昂藏姿，山林端可惜。浩然呼西风，夜深鸣萧瑟。此意偶相似，叹息复叹息。
孤月明秋空，清影跨洞门。彼美婵娟姿，的是姮娥魂。凄然到书帙，惸然入酒樽。不归广寒家，夜游天子园。无人知此怀，惊烟笼啼猿。
吾身如浮云，缥缈归无家。又如孤飞鴈，不鸣跧蓼花。路傍多青草，无语阅岁华。野外亦有兰，抱香委泥沙。夫岂造物者，故欲孤此邪。
清秋薄湖山，蒲柳生寒烟。怅望荷花中，谁家鸣筦筦弦。岂复念伊人，孤影芙蓉边。吸风咀月露，照水时自怜。暗怀夜光宝，长吁不成眠。
佳人遽成古，冰魂唤不譍。料得冥冥中，怜我身如僧。松间一太息，树吼苍云崩。幽愁积如山，心上一层层。成连与瓠巴，枯骨悲荒陵。
此身非我有，在世聊尔为。于此傥有得，夫复何所悲。遂将鬰抑怀，写作凄苦辞。如彼深闺妇，暗起鸳鸯思。苍苍亦有耳，此情知不知。
香穟飞紫烟，茗花涌白雪。坐对松竹林，已换尘俗骨。前山多翠色，凝然暮欲滴。凭栏拍掌呼，天外鹤来一。
帝子御飞龙，鼎湖叫奚为。玉京鬰崔嵬，银河泛渺弥。俯首视红尘，万蚁纷何知。乘云游八极，手玩珊瑚枝。汤武事干戈，此事矧肯期。但闻穆天子，八骏曾瑶池。
河水一镜清，中有骊龙舞。波心呈宝图，始脉造化祖。燧人钻炎凉，炎帝饵甘苦。身披獝狨衣，口服觳觫乳。此时至尊者，帝阶三尺土。嬴政筑阿房，篯铿才伛偻。
碧桃兮花落，青鸟去兮春寂寞。风止兮雪霁，望美人兮天一角。
可惜兮春光，芹泥香兮燕忙。花红兮水暖，望美人兮天一方。
白云兮孤飞，鴈向北兮燕南枝。青山兮方叠，望美人兮天一涯。
苍崖兮巍巍，对落花兮倚斜晖。猿啼兮鹤唳，望美人兮天一隅。
冷烟缠山腰，暗水冽石骨。欲风松先鸣，未雨苔已滑。洞前多琪花，洞里多紫霞。高人得所栖，日永蒸胡麻。
剑法年来久不传，年来剑侠亦无闻。一从袖里青蛇去，君山洞庭空水云。逸人习剑得其诀，时见岩前青石裂。何如把此入深番，为国沥尽匈奴血。
砚水寒欲冰，烛蜡凝成泪。月夜天飞霜，琐窗人不寐。万竹舞风青，孤松溘露翠。楼前呼黄鹤，凄然发清唳。
手携青藜杖，岩上俯清池。池水夜来冰，冻磷殊未澌。戏以藜杖尖，斲破黄琉璃。横杖担两片，忍冻岩前嬉。爱日怡我神，凉风吹我衣。应念石季伦，销步锦金围。终夜烧红兽，但饮甘如饴。夫岂知山林，清寒益我姿。此意谁与论，岩下青松知。
寸心铁石壮，一面冰霜寒。落叶鬼神哭，出言风雨翻。气呵泰山倒，眼吸沧海干。怒立大鹏背，醉冲九虎关。飘然乘云气，俯首视世寰。散发抱素月，天人咸仰观。
萧萧从何来，撼我青琅玕。笙箫动天籁，雨露生秋寒。铁笛不用吹，瑶琴不用弹。听此夜不寐，山月落邯郸。
月色一何明，不堪顾孤影。倚楼暮风寒，举手挈衣领。行云若相怜，徘徊西风顶。强饮不成醉，幽情默自省。莫道负明月，明月亦应知。只知今夜我，不觉琼楼时。我记在琼楼，醉弄珊瑚枝。枝头月明好，何曾解相恼。今夜涕汍澜，只恐朱颜老。
嘹唳畴尔怜，凄凉去何渺。宁无稻粱谋，岂是江湖小。昆仲畏弓矰，奴儓失昏晓。关山夜月寒，风雨秋天杳。
我穿双不借，已办一莫难。背剑嗟锈铗，腰瓢独金丹。岁晏乃得子，劳作青眼看。行矣各努力，岁月飒已残。
得君四律诗，何啻百木难。我老非田光，何以酬燕丹。俯挹流泉漱，仰把青天看。绛阙遥相期，莫待琼花残。
无愁是云愁，无羞是雪羞。我非云与雪，何以白我头。日出雪自消，雨晴云亦休。盛年轻弃掷，不及且娱游。
富贵非足羡，贫贱不足羞。张仪但有舌，周朴不惜头。我少亦学剑，到此万年休。知君耿素抱，曷不远行游。
琴心玉文洞玄玄，金钮朱锦乃汝传。子能得之可长年，黄素镇赝完且坚。横理如发约两边，从有赤道如朱弦。文居其间走玄蚁，飞云相与为终始。大道甚夷非力使，无为自然有至理。谁能精专换骨髓，扫去俗尘不瑕秽。目中有神乃识真，白玉为轵装车轮，里以天上翠织成。仙人楼居俨长生，鸾鹤翔舞猿猱轻。子能宝之慎勿轻，室宫之中夜自明。上清真人杨与许，焚香清斋接神女。手作此书留下土，千年流传子为主。东方苍龙右白虎，四神严诃孰予侮。
佳友品字坐，寒宵未渠央。竹亭天籁动，梅坞月华香。酒与我为春，我瘦如松苍。遇酒辄一莞，梅竹侍我旁。以诗互埙箎，笑语逐飞觞。酒行三四周，五官舞明堂。王郎信矣伟，心胸浩琳瑯。咳唾亦珠玉，气习无膏粱。顷来赤城天，谒我九华房。期俱控绿烟，汗漫游帝乡。李郎自可喜，契阔俄四霜。少日珠庭丰，今愈奕有光。手仗六尺藜，叩我青锦囊。不思蓬莱路，往昔同商羊。年时鼓高志，海上弄干将。笑抚苍崔嵬，眇视碧浩茫。一别何沉绵，再见欲飞飏。胡不贾酒勇，相与形骸忘。烛花已三灺，醉墨方琳瑯。此乐良难常，人生易夕阳。
萧瑟兮枫林，呜咽兮岩泉。于此明月夜，拨动相思弦。音容尚如昨，恩爱空自怜。天风吹广寒，夜露飘飞仙。夫岂不垂念，孤凤谁与眠。人生亦客寄，胡不俱死遄。使我向阑干，泪雨如涓涓。
造物果小儿，可得问天公。一生贫到骨，万感悲填胸。形神本尘坌，身世相羁笼。安得骑玉鼇，眇然追冥鸿。锦步四十里，浊哉一石崇。东阁万张颐，哺一公孙洪。铜山流臭泉，到了埋邓通。何如德行贵，晞颜师仲弓。文苑丽长春，学海深无穷。人自泾渭水，我但夷齐风。貂裘有何异，羊枣远不同。人生水上萍，世事江头枫。三思欲四休，一拙胜万工。火宅煎杀人，此身如甑中。于道有所味，触意无复忡。心杓指以南，性水决而东。炼得身如鹤，始可冲秋空。道人亦不贫，朝灌三畦松。
闽为昔无诸，山水实秀妩。其间多神仙，后先各轩翥。任敦丹井寒，董奉杏坛古。云飞邓伯元，风御王玄甫。乌石隠士周，霍童仙君褚。王霸骑白龟，徐登跨黑虎。赵炳石室空，薛丕梅溪举。何家九弟兄，黄老一宗祖。无处觅榴花，曾巅但烟雨。此身犹埃尘，不得奉笑语。偶亦嗜好同，于焉问出处。彼美彭鹤林，往在神霄府。名位居瑶台，觞咏挥玉麈。不入鹓鹭行，甘与猿鹤侣。清誉塞江湖，大手压燕许。西北有高楼，怀仙扁其所。生晚不同时，怅欲与为伍。青蛇吼云崖，黄鹤眇星渚。去去无消息，忡忡镇凝伫。天上多欢娱，世间厌凄苦。鸾凤相招携，云泥少间阻。几回心欲飞，不觉手自舞。倚栏数百年，归日指可偻。先谒南华宫，次谒西王母。献之以玉环，酌我以璚醑。何必偷蟠桃，尽可擘麟脯。回首视蓬莱，三点烟如缕。
寒梦去易回，归心动复止。天涯一逆旅，身傍五穷鬼。渺渺三山云，浩浩九江水。幽窗风雨夜，此情竟谁委。人生一梦耳，梦中复作梦。一夜月许明，千里思与共。我且执诗筹，尔或卧酒瓮。梦回自搔首，此梦亦无用。
手把武夷竹，江山满吾目。落花称意红，芳草无心绿。双涧泻翠璚，群山断苍玉。青林隠成帷，碧洞深如屋。烟锁花间猿，雨惊岩下鹿。药炉埋白云，丹井浸枯木。虎岫耸锦屏，龙湫喷银粟。晋人陆修静，于此曾卜筑。饥则饵嫩松，寒则披老槲。惠远同种莲，渊明共采菊。当年学阿弥，飞神到天竺。旧有晒药台，荆棘蔽幽谷。旧有朝元石，雾霭笼飞瀑。园桃晓猿攀，庭柏夜鹤宿。何人建琳宫，先生留宝躅。铁板时敲茶，铜钟晓唤粥。冠褐霭锵锵，车马来仆仆。巨壑有鱼飞，寒池足鸦浴。天高星斗寒，更深鬼神哭。到此风骨清，直欲骑黄鹄。
结庵居深山，静中观万物。绿苔封晓云，苍藤缚夜月。啼鸟挂岩头，暗水洗石骨。风起山若雷，海翻浪似雪。少年不归来，人间空白发。
长虹饮玉涧，飞下苍松湾。高僧一指呼，蜿蜒依青山。涧底绿水寒，倒影卧波间。行人此驻锡，直透赵州关。
有客东北来，翩然袖青蛇。掀髯石壁前，人间日已斜。前望罗浮山，千峰如排衙。鱼龙吹海水，洒雨行天涯。何处安期生，种枣大如瓜。见说蒲涧中，尚有九节芽。后来葛稚川，亦得饭胡麻。自汲水帘洞，笑咽黄金砂。海山冥古今，缥缈烟月赊。急呼南海神，采采扶桑花。我欲骑天风，去归五云家。整衣谒紫皇，及此鬓未华。嗟彼红尘人，还如兔在罝。胡不学飞仙，白日升九霞。
海底有明月，圆于明月轮。得之一寸光，可买万古春。石上栽花者，火中捞雪人。步行骑水牛，乃知无价珍。
名显不如晦，身进不如退。水澄秋月现，云散春山在。神栖方寸间，心照大千界。虚室乃生白，天光始发泰。可以止则止，知止则不殆。冥茫无有边，不在天地外。
深深芙蓉城，凤笛声何长。绰约六铢衣，云中弄明铛。琼姿夜月暖，玉唾春风香。去去劳怅想，峡猿啸高唐。
东风若有情，吹我梦魂飞。灯前半夜醒，枕上三山归。二子相与言，相执不相违。何处一声钟，寒泪滴征衣。
为山莫太高，太高常苦寒。恩爱莫太深，太深别离难。黄鹤今何之，白云不复还。暗想紫仙堂，月照双飞鸾。
清秋访林馆，寒碧凝瑶风。冷入琅玕聚，凉生琛玉丛。枝枝撑明月，叶叶起清风。朝云挂余翠，夕照摇残红。断鸦噪方宿，鸣凤栖复冲。扶疎玉梵府，析蔌水晶宫。露花滴翡翠，烟絮缠蛟龙。万竿响笙竽，一林撼丝桐。饮罢身欲蜕，联镳翔太空。
飞廉驱铁骑，万雨飞落地。烟淡松自苍，风起竹似醉。倚窗横膝琴，政有作诗意。白鸟忽飞来，点破一山翠。
我爱山水清，淘洗诗中俗。朅来山水间，白昼卧茅屋。天公知此癖，复还我以病。病中玩山水，诗句觉愈胜。我欲抱病吟，生怕病忽愈。锢口莫汤药，静对山水语。君看病中句，不特苦且清。长如酒后时，雄吟畏酒醒。行带琼台云，随风下山去。回首山上庵，记在猿啼处。
悄然无人声，但有一杯月。谁家鸣乳厖，万籁静不发。苍须指前路，满地铺翠樾。清露滴秋衾，夜气飞霰屑。遥岑有无中，烟渺天空阔。剑光冲斗牛，长啸苍崖裂。山行二三里，诗肠思酒渴。冷云曳山腰，暗水洗石骨。勒马过断桥，枯木冻欲折。枝头惊鸟鹊，草根鸣蟋蟀。试问夜如何，孤猿啼不歇。柴门自推敲，残灯更明灭。回首古招提，地僻居穷发。红裳照经幢，紫殿闭锁闼。题名墨未干，壁上龙蛇活。秉烛出云房，古径苍苔滑。归来倦拂床，联句鬭击钵。老苍拥地炉，坐把寒灰拨。黄鸡啼四更，惊破梅花雪。
佳人冰雪姿，奕奕紫芝眉。中怀径寸珠，晓夜光陆离。似月充其庭，谓是亦良非。乃知可怜宵，诚与姮娥期。四座生虚白，一笑搴其衣。拔子出红尘，相与游瑶池。举头叫风伯，招手邀云师。高折丹桂花，纵身空中飞。
渺渺神霄天，玉京何岧峣。琼花露泣蘂，琪树风鸣条。瑶妃侍云笈，羽童舞金翘。嗟彼世间人，红尘徒朝朝。
紫琼飞清都，翠云护绛阙。不见有星辰，俯视但日月。下世二千年，不敢向人说。吾已成金丹，留下飞仙诀。
玉皇香案吏，金阙禁垣卿。宝罏烹日月，铁尺鞭雷霆。晓炼西山云，夜煎北斗星。城南告树精，吾家在瑶京。
玉洞生翠雾，瑶林映素霞。天飞明月英，夜浴白莲花。碧水香以浄，松声吹露华。众仙鸾鹤散，寂寂五云家。
黄昏六点星，飞堕天南方。荡荡无边秋，水色涵天光。紫壶如朱槿，鲜妍敌露霜。紫琼如芙蓉，风韵何清凉。紫烟如芝兰，涧谷含幽芳。紫云如木犀，内秘天家香。鹤林如甘菊，端可寿而臧。满泛九霞觞，与客秋兴长。紫清如芰荷，堪制仙人裳。愿言六人者，驾月宾帝旁。先拜紫皇前，次谒王母房。人间尘埃子，白日空茫茫。
一从佳人去，念念思杳魂。顷刻不离怀，梦寐常温温。幽人非好色，脂粉何万群。良马只一鞍，好花只一春。流水去不返，青霄徒白云。香魂在九泉，夫岂不酸辛。人间尚寂寂，阴府复何言。造物略不悲，苍天不我怜。南风复西风，景物易变迁。独有一寸心，朝暮佳人边。幽冥不可诘，宁忍度岁年。此身当如何，何当委荒烟。若夫世间人，岂知道义坚。孤然不自惜，怅望瑶台仙。置之勿复道，时时泪涟涟。不堪酒醒时，月下与风前。有梦梦不成，所思长县县。万里亦可到，一死今杳然。相忆而自叹，苍天复苍天。
试问今宵月，今夕何爽约。遂令山中人，倚户守寂寞。上界足官府，天门有关钥。云锁乌鹊桥，风把凤凰阁。蟾吞不夜天，兔捣长生药。否则广寒君，尚或事梳掠。如何二鼓去，桂影更不作。幽人惟太息，远趣在碧落。伊本不窈窕，我非业谐谑。如此良夜何，不饮何时乐。悠然举大白，清啸散万壑。那有扬州鹤，那有扬州鹤。
水澄秋月现，云散春山出。镜内影去来，杯中形出没。释氏慧之源，儒者诚之骨。忘躯见天机，灰心契造物。落花问啼鸟，流水噪幽石。不如窗间云，不如屋角月。此意谁与论，知音更何说。悄如寒岩烟，寂似阴崖雪。栖神要山林，晦迹老岩穴。吾当叫张葛，起与共散发。
腰悬龙泉剑，背负寒玉琴。阅世几秋雨，随身一纸衾。苍髯怒更直，碧眼笑仍深。今过青城去，人间何处寻。
竹已萌千龙，水自走万马。人在苍琼轩，笑倾白玉斚。饮到月华落，醉倒洞之下。一堂皆酒仙，地远无人画。
春光入万象，天意开百花。鶑雏戏云锦，鸠妇络雨纱。晓日晴弄柳，夜雷暗惊茶。溪带缚洞口，醉归蜂正衙。
长天云茫茫，流水去不返。寂寥不可呼，死者日已远。旧事常在心，思之辄泪眼。修昼劳怅想，寒夜百展转。梦里时相逢，醒后细思忖。门前青衿子，相顾吾安忍。罗衣叠空箱，久矣废檀板。月明燕子楼，风清荷花馆。置之勿复道，此念增缱绻。自怜妾薄命，鸳衾为谁煖。冉冉冥中魂，尚或暗相管。邻家琴声悲，精爽竟难挽。琴调何凄凉，闻是广陵散。
霜清兮露冷，暮天碧兮微云飞。北风兮吹我衣，梅花下兮明月来几时。
月明兮星稀，烟漠漠兮风悲。空阶兮竹影，悄无人兮萤飞。
微云兮淡月，万籁静兮猿啼。梅花兮无人言，夜气清兮露凄凄。
风起兮霜下，池塘冰兮井水寒。望清都兮鹤未还，明月兮空山。
清都兮绛阙，五云深兮冥冥。玉楼高兮珠殿寒，漠漠兮无声。
橙黄兮橘绿，湛雾飞兮夜月寒。幽人兮夜坐，顾影兮自怜。
南山兮北陇，相对兮碧崔嵬。青松兮白石，暮烟兮猿哀。
餐松兮饮水，望绛阙兮思归。白云兮黄鹤，胡不来兮何时。
凭虚兮御气，乘风兮驾浮。朝罢兮归来，天边兮月钩。
百年兮一炊黍，万幻兮一浮沤。吾不知兮此身，骑鲸兮醉游。
有婉孤山梅，香根寄霜雪。早被东皇知，占断西湖月。天风何狼籍，吹付寿阳人。骑箕弃鼎鼐，百花空自春。
青青冬岭松，高出寒崔嵬。忆昔可怜宵，声如滟滪堆。冰霜矧肯摧，枝叶故条畅。一夕乘风雷，龙化失群望。
彩凤何毰毸，有玉飞则立。竹林失所依，梧枝夜露泣。鸡鹜疑九苞，鹓鹭厌五毛。伊独怨德衰，箫韶如之何。
溶溶空中云，肤寸能滂沱。旦暮依神龙，所至蒙恩多。归来太山阿，已罢泽民志。溘然登昆仑，猿鹤为歔欷。
彼美幽汀兰，开花满国香。怅无与同心，隔水遐相望。皓月泽清姿，凉风怜幽芳。不及见粧台，委之田舍郎。
玉清长生君，锡命青华房。上念神母言，下慰天八方。八方俱红尘，尘埃何迷茫。谁复念玉府，飞神登苍苍。
帝在蘂珠殿，骞林白鹤翔。方会琪花宴，遽听青鸾歌。云笼六六天，下界徒嗷嗷。尔不慕玉府，轮回复奈何。
清都五云天，天中飞紫琼。上皆青琳府，中有白玉京。风露凄且冷，蘂宫云冥冥。玉童折珊瑚，下弄银河星。
天为燕丹畜赵高，风鸣易水止荆轲。不令刘季身秦怨，却速吴陈此水过。秦王环柱剑光急，尺八匕首手死执。伊独徙木信市人，殿下钤奴嬴得立。
我怀仙兮神仙侣，霞裾摇曳兮居何所。见鹤长吟犹可覆，蓬莱果在半步许。空留宝墨落人间，字句成行秋鴈序。正心诚意语犹奇，谁识忘形相尔汝。
纸上画仙挂古壁，朝朝暮暮被烟熏。泥塑钟离木雕木，不是元皇大道君。近来尘世无丹诀，哑口道人俱不说。武夷散人不辱仙，只图一日三碗雪。白鹤白鹤何方来，丹墀绛阙几时开。空中莫作嘹唳声，片云冷风何快哉。鹤作声时我无耳，鹤振羽时我无眼。蓬莱只是半步许，一生且做老担板。
宿雾恋乔木，落花粘瘦枝。鸟声人静处，山色雨来时。霁月成相约，凉风解见知。僧房安一枕，海气濯冰肌。
海近疑无地，山长尽有天。蛇岗岚雾湿，鱼市水风膻。苔色陪岩草，榕阴冒浦莲。由来金翠盛，遮莫酌贪泉。
东风正月二，吹我上梅溪。白雪方才散，黄鶑未见啼。半空萌雨意，一蝶访桃蹊。醉卧黄三店，夜深闻竹鸡。
笔下千机锦，胸中一滴金。乾坤春瓮阔，风月夜楼深。世绝夫君操，人谁梁父吟。只寻云外路，谁复听寒砧。
老雨饯秋菊，孤烟酝暮岚。鴈惊十月北，梅早一枝南。往事风吹帽，良宵月挂簪。时哉亦难得，我已到无参。
宿鸟能传语，残风且点心。山情怜澹坐，月色笑孤斟。惊我梅花睡，闻他竹叶吟。清归无所得，得句贵如金。
春自如情暖，夜何如话长。酒醨成水淡，诗妙夺花香。月出星转閙，云行山似忙。起来携素手，拥被视农秧。
有客眠孤馆，更阑拥纸衾。清风千里梦，明月一声砧。素壁秋灯暗，红炉火夜深。寒猿啼岭外，惹起故乡心。
东望吾彭耜，晴窗坠一蛛。万金何足抵，尺纸寄来迂。夜后灯花喜，朝来鹊语符。手中舒复卷，久别可长吁。
虎啸月生海，猿啼风撼山。梦回三鼓尽，身自九天还。云气浮窗外，泉声入枕间。问心宜富贵，为复要清闲。
海岸孤绝处，晴沙露远汀。潮花人鬓白，山色佛头青。夕照雌黄笔，秋烟水墨屏。天空杉月冷，鹤梦几回醒。
十月十四夜，灯寒燄寸长。披衣临曲水，把笔向清霜。月透诗情冷，风吹醉面凉。故人知得否，空断早梅肠。
炎帝辞朱节，清晨立素秋。借绯皆木叶，脱白满林丘。流水高山兴，疎风冷雨愁。诗人应自乐，歌笑海东州。
清梦绕罗浮，羽衣延我游。新茶寻雀舌，独芋煮鸱头。春鹤饮药院，夜猿啼石楼。丹炉犹暖在，聊为稚川留。
春日何迟迟，东风吹紫微。子规愁句句，杨柳恨丝丝。上帝无消息，仙飚杳去期。水长更天远，跬步成相思。
别来真梦耳，相对各潸然。一向于湖海，如今更市廛。知心能有几，顾影独兴怜。自叹吾衰矣，犹期子勉旃。
草木从交代，溪山无故新。更斟些子酒，尚是霎时春。雨止鶑如怨，花飞柳亦颦。东皇催上印，生怕子规嗔。
君子与义，小人与利。与义日兴，与利日废。君子尚德，小人尚力。尚德树恩，尚力树敌。君子作福，小人作威。作福福至，作威祸随。君子乐善，小人乐恶。乐恶恶至，乐善善归。君子好誉，小人好毁。好毁人怒，好誉人喜。君子思兴，小人思坏。思兴召祥，思坏召怪。君子好与，小人好求。好与多喜，好求多忧。君子好生，小人好杀。好生道行，好杀道绝。
先天天弗违，后天奉天时。弗违无时亏，奉时有时疲。
爽口之物少茹，爽心之行少虑。爽意之言少语，爽身之事少做。
不多求故得，不杂学故明。欲得心常明，无过用至诚。
他山有石能攻玉，玉未全成老已催。有限光阴随事去，无涯衰朽逐人来。陶镕情性诗千首，燮理筋骸酒一杯。六十六年无事日，心源方始似昭回。
林下闲言语，何须要许多。几乎三百首，足以备吟哦。
圣人难处口能宣，何止千年与万年。心静始能知白白，眼明方会看青天。鬼神情状将诗写，造化功夫用酒傅。傅写不干诗酒事，若无诗酒又难言。
何人头不白，我白不因愁。只被人多欲，其如我不忧。不忧缘不动，多欲为多求。年老人常事，如何不白头。
人破须至护，物破须至补。补护既已多，卒归于败露。人有人之情，物有物之理。人物类不同，情理安有异。
林间无事可装怀，昼睡功劳酒一杯。残梦不能全省记，半随风雨过东街。
一气才分，两仪已备。圆者为天，方者为地。变化生成，动植类起。人在其间，最灵最贵。
七国之时尚战争，威强智诈一齐行。廉颇白起善用兵，苏秦张仪善纵横。朝为布衣暮公卿，昨日鼎食今鼎烹。范雎谢相何心情，蔡泽入秦何依凭。始皇奋袂天下宁，二世乞为氓不能。三千宾客愤未平，百二山河汉已兴。所存旧物惟空名，残阳衰草山川形。都似一场春梦过，自余恶足语威狞。
切玉如泥剑不虚，谁知世上有昆吾。能言未是真男子，善处方名大丈夫。士老林泉诚所愿，民填沟壑谅何辜。然非我事我心恻，珍重羲皇一卷书。
万物有精英，人为万物灵。必先详事体，然后论人情。气静形安乐，心闲身太平。伊耆治天下，不出此名生。
用药似交兵，兵交岂有宁。求安安未得，去病病还生。汤剂未全补，甘肥又却争。何由能寿考，瑞应老人星。
万物道为枢，其来类自殊。性虽无厚薄，理亦有精麄。未若人为盛，还知物有余。我生于此日，幸免作庸夫。
曾闻不若见，曾见不如经。既用身经过，何烦口说行。改诗知化笔，醒酒识和羹。料得人间事，无由出此情。
前有亿万年，后有亿万世。中间有寿人，未过百来岁。出口无善言，行身无善事。徒有人之身，殊无人之贵。
何代无人振德辉，众贤今日会西畿。太平文物风流事，更胜元和全盛时。
见善必为，不见则已。量力而动，力尽而止。
如鸾如凤，意思安详。所生之人，非忠则良。如鼠如雀，意思惊躩。所生之人，不凶则恶。
王公大人，天下具瞻。轻流薄习，重损威严。此尚未了，彼安能兼。非唯失道，又复起贪。顶戴儒冠冠，心存象教。本图心宁，复使心闹。譬如生子，当求克肖。不教义方，教之窃盗。
老去无成齿发衰，年将七十待何为。居常无病不服药，间或有怀犹作诗。引水更怜鱼并至，折花仍喜蝶相随。平生积学无他效，只得胸中恁坦夷。
画工状物，经月经年。轩鉴照物，立写于前。鉴之为明，犹或未精。工出人手，平与不平。天下之平，莫若于水。止能照表，不能照里。表里洞照，其唯圣人。察言观行，罔或不真。尽物之性，去己之情。有德之人，而必有言。能言之人，未必能行。
大惊不寐，大忧不寐。大伤不寐，大病不寐。大喜不寐，大安能寐。何故不寐，湛于有累。何故能寐，行于无事。
人间重者是黄金，谁道黄金无处寻。不著闲辞文雅意，更将何事悦良心。远山四面供清润，幽鸟千般送好音。无限春光都去尽，请君听唱鹧鸪吟。
翠竹丛深啼鹧鸪，鹧鸪声更胜提壶。江南江北常相逐，春后春前多自呼。迁客销魂惊梦寐，征人零泪湿衣裾。愁中闻处肠先断，似此伤怀禁得无。
若问先天一字无，后天方要著功夫。拔山盖世称才力，到此分毫强得乎。
民情既乐，和气为祥。民情既忧，戾气为殃。祥为雨露，天下丰穰。殃为水旱，天下凶荒。
牡丹花品冠群芳，况是其间更有王。四色变而成百色，百般颜色百般香。
金须百炼始知精，水鉴何如人鉴明。不弃既能存故旧，久要焉敢忘平生。经纶事体当言用，道义襟怀只论诚。草木面前何止万，岁寒松桂独青青。
诗狂书更逸，近岁不胜多。太半落天下，未还安乐窝。
平生无苦吟，书翰不求深。行笔因调性，成诗为写心。诗扬心造化，笔发性园林。所乐乐吾乐，乐而安有淫。
万物备于身，乾坤不负人。时光嗟荏苒，事体落因循。既感青春老，还惊白发新。胸中若无有，未免作埃尘。
月窟与天根，中间来往频。所居皆绰绰，何往不伸伸。投足自有定，满怀都是春。若无诗与酒，又似太亏人。
大象自中虚，中虚真不渝。施为心事业，应对口功夫。伎俩千般有，忧愁一点无。人能知此理，胜读五车书。
百病起于情，情轻病亦轻。可能无系累，却是有依凭。秋月千山静，春华万木荣。若论真事业，人力莫经营。
春暖未苦热，秋凉未甚寒。小车随意出，所到即成欢。
击壤三千首，行窝二十家。乐天为事业，养志是生涯。出入将如意，过从用小车。人能知此乐，何必待纷华。
买宅从来重见山，见山今直几何钱。奇峰环列远隔水，乔木俯临微带烟。行路客疑惊洞府，凭栏人恐是神仙。长忧暗入丹青手，写向鲛绡天下传。
洛下谁家不买居，买居还得似君无。风光一片非尘世，景物四时成画图。后圃花奇同阆苑，前轩峰好类蓬壶。人生能向此中老，亦是世间豪丈夫。
数日之间秋遂尽，百思无以慰蹉跎。园林正好爱不彻，草木已黄情柰何。虽老筋骸行尚健，尽高台榭望仍多。终朝把酒未成醉，又欲临风一浩歌。
不肖之人，志在游荡。身在屋下，心在屋上。不肖之子，志在浮夸。身尚不保，焉能保家。
君子之去，亦如其来。小人之来，亦如其去。既有恩情，且无怨怒。既有憎嫌，且无思慕。
小人无节，弃本逐末。喜思其与，怒思其夺。
富贵把手，贫贱掣肘。贫贱把手，富贵掣肘。金石之交，死且不朽。市井之交，自难长久。
天地定位，否泰反类。山泽通气，损咸见义。雷风相薄，恒益起意。水火相射，既济未济。四象相交，成十六事。八卦相荡，为六十四。
久欲罢吟诗，还惊意忽奇。坐中知物体，言外到天机。得句不胜易，成篇岂忍遗。安知千万载，后世无宣尼。
身上有黄金，人无走陆沉。求时未必见，得处不因寻。辨捷非通物，涵容是了心。会弹无弦琴，然后能知音。
事体一番新，才新又却陈。新陈非利物，义理不由人。岁月休惊晚，鶑花续报春。余樽幸无恙，宜唱鹧鸪频。
闲中气味长，长处是仙乡。富有林泉乐，清无市井忙。烂游千圣奥，醉拥万花香。莫作伤心事，伤心易断肠。
闲中气味真，真处是天民。富有林泉乐，清无市井尘。烂游千圣奥，醉拥万花春。莫作伤心事，伤心愁杀人。
闲中气味全，全处是天仙。富有林泉乐，清无市井喧。烂观千圣奥，醉拥万花妍。莫作伤心事，伤心事好旋。
人人共戴天，我戴岂徒然。须识天人理，方知造化权。功名归酒盏，器业入诗篇。料得闲中乐，无如我得全。
如鉴又如钩，回旋莫记秋。难穷天上理，易白世间头。团处人人喜，亏时物物愁。有生无不喘，何必待吴牛。
见别一年余，岁残相忆初。重烦君欵密，远寄我空疎。衰朽百端有，忧愁一点无。闲吟四十字，聊用答来书。
胸中风雨吼，笔下龙蛇走。前后落人间，三千有余首。
行年六十六，不去两般事。用诗赠真宰，以酒劝象帝。面未发酡颜，心先动和气。俯仰天地间，自知无所愧。
羲轩尧舜，汤武桓文。皇王帝伯，父子君臣。四者之道，理限于秦。降及两汉，又历三分。东西俶扰，南北纷纭。五胡十姓，天纪几焚。非唐不济，非宋不存。千世万世，中原有人。
君子知人出于知，小人知人出于私。出于知，则同乎理者谓之是，异乎理者谓之非。出于私，则同乎己者谓之是，异乎己者谓之非。
能言未是难，行得始为艰。须是真男子，方能无厚颜。
三百六旬有六日，光阴过眼如奔轮。周而复始未尝息，安得四时长似春。
闲与宾朋饮酒杯，杯中长似有花开。清谈才向口中出，和气已从心上来。物外意非由象得，坐间春不自天回。施之天下能如此，天下何忧不放怀。
此物近来贫，时时得数斤。如茶辜老朽，似药负交亲。未饮先忧尽，虽斟不敢频。何由同九日，长有白衣人。
未去交争意，难忘黑白心。一条无敌路，彻了没人寻。
未去交争意，难忘黑白情。一条平稳路，痛惜没人行。
老去无成鬓已斑，纵心年几合清闲。如何得意云山外，更欲游心诗酒间。大字写诗酬素志，小杯斟酒发酡颜。春雷惊起千年蛰，笔下苍龙自往还。
天津多乱石，石里闲寻觅。真玉固难求，似玉亦难得。徒有碌碌青，亦有磷磷白。柰无清越声，更无温润色。
未有一分功，先有十分敌。所得无分毫，所丧无纪极。
未有一分让，先有十分争。所丧者实事，所得者虚名。
至宝明珠非有颣，全珍良玉自无瑕。为珠为玉尚如此，何况为人多过差。
有过不能改，知贤不肯亲。虽生人世上，未得谓之人。
周孔不足法，轲雄不足师。还同弃常饍，除是适蛮夷。
意亦心所至，言须耳所闻。谁云天地外，别有好乾坤。
道不远于人，乾坤只在身。谁能天地外，别去觅乾坤。
胡越同心日，夫妻反目时。人间无大小，得失在须斯。
善处忧难作，能持事自修。腹心无外物，蛮貊亦怀柔。
百年嗟荏苒，千里痛萧条。忍逐东流水，无期任所飘。
一日去一日，一年添一年。饶教成大器，其那已华颠。志意虽依旧，聪明不及前。若非心有得，亦恐学神仙。
谁言博奕尚优游，利害相磨未始休。初得手时宜顾望，合行权处莫迟留。二年乃正三监罪，七日能尸两观囚。天下太平无一事，南阳高卧更何求。
安乐窝中乐，娲皇笙万攒。自从闲借出，客到遂无欢。
何止千年与万年，岁寒松桂独依然。若无扬子天人学，安有庄生内外篇。已约月陂寻白石，更期金谷弄清泉。谁云影论纷纭甚，一任山巅复起巅。
人人谁不愿封侯，及至封侯未肯休。大得却须防大失，多忧元只为多求。规模焉敢比才士，度量自知非饮流。少日何由能强此，况今年老雪堆头。
何者谓之几，天根理极微。今年初尽处，明日未来时。此际易得意，其间难下辞。人能知此意，何事不能知。
林下杯盘大寂寥，寂寥长愿似今朝。君看击鼓撞钟者，势去宾朋不易招。
扬善不扬恶，记恩不记雠。人人自欢喜，何患少交游。
良如金玉，重如丘山。仪如鸾凤，气如芝兰。
事苟非，自有异。事苟是，安有二。
天虽不语人能语，心可欺时天可欺。天人相去不相还，只在人心人不知。人心先天天弗违，人身后天奉天时。身心相去不相远，只在人诚人不推。
尧夫吟，天下拙。来无时，去无节。如山川，行不彻。如江河，流不竭。如芝兰，香不歇。如箫韶，声不绝。也有花，也有雪。也有风，也有月。又温柔，又峻烈。又风流，又激切。
事出意外，人难智求。自非妄动，恶用多愁。既有误中，宁无暗投。能知此说，天下何忧。
断以决疑，疑不可缓。当断不断，反受其乱。
至人无梦，圣人无忧。梦为多想，忧为多求。忧既不作，梦来何由。能知此说，此外何修。
人达人情，无寡无广。天下之事，如指诸掌。
人无取次，事莫因循。因循失事，取次坏人。人无率尔，事贵丁宁。率尔近薄，丁宁近诚。
未知道义，寻人为师。既知道义，人来为资。寻师未易，为资实难。指南响道，非去非还。师人则耻，人师则喜。喜耻皆非，我独无是。好为人师，与耻何异。
天学修心，人学修身。身安心乐，乃见天人。天之与人，相去不远。不知者多，知之者鲜。身主于人，心主于天。心既不乐，身何由安。
乐毅事燕时，其心有深皆。破齐七十城，迎刃不遗矢。岂留即墨莒，却与燕有二。欲使燕遂王，天下自齐始。岂意志未申，昭王一旦死。惠王固不知，使人代其位。强燕自此衰，何复能振起。自古君与臣，济会非容易。重惜千万年，英雄为流涕。
所谓十分人，须有十分真。非为能写字，非谓能为文。非谓眉目秀，非谓衣服新。欲行人世上，直须先了身。
所谓十分人，须有十分事。事苟不十分，终是未完备。事父尽其心，事兄尽其意。事君尽其忠，事师尽其义。
人寿百来年，其过岂容易。虽然瞬息间，其间多少事。号为能了事，必先能了身。身苟未能了，何暇能了人。
辛亥年，辛丑月。甲子日，甲戌辰。日辰同甲，年月同辛。吾于此际，生而为人。
鸡能警旦，马能代行。犬能守御，牛能力耕。人禀天地，万物之灵。妬贤嫉能，不如不生。
天地有常理，日月有常明。四时有常序，鬼神有常灵。圣人有常德，小人无常情。
世上纷华都不见，眼前惟见读书尊。百千难过尚惊惕，三十岁前尤苦辛。少日只知艰险事，老年方识太平身。家风幸有儿孙继，足以无心伴白云。
一片春天在眼前，眼前须识好春天。春秋冬夏能无累，雪月风花都一连。能用真腴为事业，岂防他物害暄妍。我生其幸何多也，安有闲愁到耳边。
以圣责人，固未完备。以人望人，自有余地。责人无难，受责非易。其殆庶几，犹望颜子。
人盛必有衰，物生须有死。既见身前人，乃知身后事。身前人能兴，身后事岂废。兴废先言人，然后语天地。
昨日炙手，今日张罗。人间常事，何诧何嗟。
自古御戎无上策，唯凭仁义是中原。王师问罪固能道，天子蒙尘争忍闻。二晋乱亡成茂草，三君屈辱落陈编。公闾延广何人也，始信兴邦亦一言。
若圣与人吾岂敢，空言犹足慰虚生。明开教劝用常道，永使子孙持善名。此日贻谟情未显，他时受赐事非轻。庶几此意流天下，天下何由不太平。
悲哉不善人，禀此凶戾德。非唯败人家，又能败人国。
多事招忧，多疑招闷。多与招吝，多取招损。
君子处身，宁人负己，己无负人。小人处事，宁己负人，无人负己。
千万年之人，千万年之事。千万年之情，千万年之理。惟学之所能，坐而烂观尔。
居暗观明，居静观动。居简观繁，居轻观重。所居者寡，所观则众。匪居匪观，众寡何用。
洛阳城里一愚夫，十许年来不读书。老去情怀难状处，淡烟寒月映松踈。
乐静岂无病，好闲终有心。争如自得者，与世善浮沉。
是短非长，好丹非素。一生区区，未免爱恶。爱恶不去，何由是非。爱恶既去，是非何为。
人多求洗身，殊不求洗心。洗身去尘垢，洗心去邪淫。尘垢用水洗，邪淫非能淋。必欲去心垢，须弹无弦琴。
见物即讴吟，何尝曾用意。闲将箧笥诗，静看人间事。
春时耕种，夏时耘耨。秋时收治，冬时用受。雨露不愆，既苗既秀。水旱为灾，尚罹其咎。
六十有六岁，畅然持酒杯。少无他得志，老有此开怀。往往英心动，时时秀句来。尚收三百首，自谓敌琼瓌。
宽则民慢，猛则民残。宽猛相济，其民自安。
艺虽小道，事亦系人。苟不造微，焉能入神。
人有贤愚，事无巨细。得不艰难，失必容易。
善恶之间，薰莸可究。近薰必香，近莸必臭。
恶死好生，去害就利。天下之人，其情无异。
此情人不知，亦尝叹迟暮。虽则叹迟暮，柰何难分付。
此情人不知，亦尝叹迟久。虽则叹迟久，柰何人不受。
轻得易失，多谋少成。德无尽利，善无近名。
由听而失，以听为宾。而今而后，何复信人。
画笔善状物，长于运丹青。丹青入巧思，万物无遁形。诗画善状物，长于运丹诚。丹诚入秀句，万物无遁情。诗者人之志，言者心之声。志因言以发，声因律而成。多识于鸟兽，岂止毛与翎。
多识于草木，岂止枝与茎。不有风雅颂，何由知功名。不有赋比兴，何由知废兴。观朝廷盛事，壮社稷威灵。有汤武缔构，无幽厉欹倾。知得之艰难，肯失之骄矜。去巨蠹奸邪，进不世贤能。择阴阳粹美，索天地精英。籍江山清润，揭日月光荣。收之为民极，著之为国经。播之于金石，奏之于大庭。感之以人心，告之以神明。人神之胥悦，此所谓和羹。既有虞舜歌，岂无臯陶赓。既有仲尼删，岂无季札听。必欲乐天下，舍诗安足凭。得吾之绪余，自可致升平。
史笔善记事，长于炫其文。文胜则实丧，徒憎口云云。诗史善记事，长于造其真。真胜则华去，非如目纷纷。天下非一事，天下非一人。天下非一物，天下非一身。皇王帝伯时，其人长如存。百千万亿年，其事长如新。可以辨庶政，可以齐黎民。可以述祖考，可以训子孙。可以尊万乘，可以严三军。可以进讽谏，可以扬功勋。可以移风俗，可以厚人伦。可以美教化，可以和踈亲。可以正夫妇，可以明君臣。可以赞天地，可以感鬼神。规人何切切，诲人何谆谆。送人何恋恋，赠人何懃懃。无岁无嘉节，无月无嘉辰。无时无嘉景，无日无嘉宾。樽中有美禄，坐上无妖氛。胸中有美物，心上无埃尘。忍不用大笔，书字如车轮。三千有余首，布为天下春。
万事入沉吟，其来味更深。虽然曾过眼，须是更经心。过眼未尽见，经心肯尽寻。尽寻能得见，方始是真金。
何者是真金，真金入骨沉。饱曾经煅炼，足得不沉吟。到手何须眼，行身敢放心。放心然后乐，天下有知音。
何者谓知音，知音只在心。肝脾无效验，钟鼓漫搜寻。既若能开物，何须更鼓琴。来仪非为凤，只是感人深。
何者谓来仪，来仪意不低。有身皆衎衎，无物不熙熙。一国若一物，四方犹四支。巍巍乎尧舜，何得而名之。
史笔善记事，画笔善状物。状物与记事，二者各得一。诗史善记意，诗画善状情。状情与记意，二者皆能精。状情不状物，记意不记事。形容出造化，想像成天地。体用自此分，鬼神无敢异。诗者岂于此，史画而已矣。
人无好胜，事无过求。好胜多辱，过求多忧。忧辱并至，道德弗游。不止人患，身亦是仇。
心亲于身，身亲于人。不能治心，焉能治身。不能治身，焉能治人。
吾亦爱吾庐，吾庐似野居。性随天共淡，身与世俱疎。遍地长芳草，满床堆乱书。自从无事后，更不著工夫。
天地生万物，其间人最灵。既为人之灵，须有人之情。若无人之情，徒有人之形。
纷纷过眼不须惊，利害相磨卒未平。伎俩虽多无实效，聪明到了是虚名。温凉寒热四时事，甘苦辛酸万物情。除却此心皆外物，此心犹恐未全醒。
灾自外来，犹可消除。灾自内来，何由支梧。天人之间，内外察诸。
目耳鼻口，人之户牖。心胆脾肾，人之中霤。内若能守，外自不受。内若无守，外何能久。
重之以名，见人之情。厚之以利，见人之意。情意内也，内重则外轻。名利外也，内贱则外贵。
内无是实，外有是名，小人故矜。外无是名，内有是实，君子何失。
君子任性，小人任情。任性则近，任情则远。
人无忽略，事贵丁宁。忽略近薄，丁宁近诚。
人无轻信，事无多疑。轻信招衅，多疑招离。
君子小人，亦常相半。时止时行，或治或乱。
龙不冬跃，萤能夜飞。小人君子，而皆有时。
小人斯须，君子长久。斯须倾邪，长久忠厚。
十二月将终，还惊岁律穷。藏冰方北陆，解冻未东风。草昧徒寻绿，花梢强觅红。探春春不见，元只在胸中。
今日已前事，知非心可凭。虚言安足道，实行又何矜。无药医衰老，有诗歌圣明。纵然时饮酒，未肯学刘伶。
冬至子之半，天心无改移。一阳初起处，万物未生时。玄酒味方淡，大音声正希。此言如不信，更请问庖牺。
头白已多时，况能垂白髭。不如犹甚幸，窃比未全衰。润屋虽无镪，承家却有儿。敢言贫净洁，似我亦应稀。
诗者人之志，非诗志莫传。人和心尽见，天与意相连。论物生新句，评文起雅言。兴来如宿构，未始用雕镌。
水能平而不能直，绳能直而不能平。安得绳水为人情，而使天下都无争。
君子多近名，小人多近刑。善恶有异同，一归与任情。
阳行一，阴行二。一主天，二主地。天行六，地行四。四主形，六主气。
人有去就，事无低昂。迹有疎密，人无较量。能此四者，自然久长。
衣冠严整，谓之外修。行义纯洁，谓之内修。内外俱修，何人不求。
衣冠不整，谓之外隋。行义不修，谓之内惰。内外俱惰，何人不唾。
克肖子孙，振起家门。不肖子孙，破败家门。猗嗟子孙，盛衰之根。
学仙欲不死，学佛欲再生。再生与不死，二者人果能。设使人果能，方始入于情。赏哉林下人，不为人所惜。哀哉公与卿，重为人所惑。
三万五千日，伊予享此身。当时才作物，此际始为人。久负阴阳力，终亏父母恩。一杯为寿酒，床下列儿孙。
时之来兮其势可乘，时之去兮其势遂生。前日之事兮今日不行，今日之事兮后来必更。
时久则患生，事久则弊生。弊患相仍，人何以宁。
不知阴阳，不知天地。不知人情，不知物理。强为人师，宁不自愧。
水火得其御，交而成既济。水火失其御，焚溺可立至。不止水与火，万事尽如此。只知用水火，不知水火义。
中原之师，仁义为主。仁义既无，四夷来侮。
人生无定准，事体有多端。客宦危疑处，家书子细看。既曾忧险阻，方信喜平安。男子平生事，须于痛定观。
时止则须止，时行则可行。时行与时止，人力莫经营。
太平时世园亭内，丰稔岁年村落间。情味一般难状处，风烟草木尽闲闲。
草色依稀绿，花稍隠约红。一般难道说，如醉在心中。
冬夏远难出，止行南北园。如逢好风景，亦可至三天。
不良之人，禀气非正。蛇蝎其情，豺狼其性。至良之人，禀气清明。金玉其性，芝兰其情。
君子之人，与己非比。闻善则乐，见贤则喜。小人之人，与己非恶。闻善则憎，见贤则怒。
时难得而易失，心虽悔而何追。不知老之已至，不知志与愿违。
痛矣时难得，悲哉道未传。今年年已尽，明日是明年。
半百已华颠，如今更皓然。自知为士子，人讶学神仙。风月难忘酒，云山不著钱。行年六十六，明日又添年。
窗晴气和暖，酒美手柔软。兴逸情撩乱，笔落春花烂。
性在体内，影在形外。性往体随，形行影会。体性不存，形影安在。影外之言，曾何足怪。
大喜与大忧，二者莫能寐。二者若能寐，何忧事不治。
物理窥开后，人情照破时。一身都是我，瘦了又还肥。
物理窥开后，人情照破时。能将函谷塞，只用一丸泥。
物理窥开后，人情照破时。正如携宝剑，切玉过如泥。
物理窥开后，人情照破时。渴多逢美酒，病后遇良医。
物理窥开后，人情照破时。能将一个字，善解百年迷。
物理窥开后，人情照破时。情中明事体，理外见天机。
物理窥开后，人情照破时。可嗟兼可唾，堪鄙又堪嗤。
物理窥开后，人情照破初。不堪将劝诫，止可与嗟吁。
物理窥开后，人情照破前。止堪令执笔，不可使持权。
物理窥开后，人情照破休。止堪初看望，不可久延留。
物理窥开后，人情照破时。欲知花烂熳，便是叶离披。
物理窥开后，人情照破时。有权能处置，更狡待何为。
物理窥开后，人情照破间。敢言天下事，到手又何难。
平生喜饮酒，饮酒喜轻醇。不喜大段醉，只便微带醺。融怡如再少，和煦似初春。亦恐难名状，两仪仍未分。
系自我者，可以力行。系自人者，难乎力争。贵为万乘，亦莫之矜。贱为匹夫，亦莫之凌。
在未定之时，当难处之地。方事之危疑，见人之措置。
事无巨细，人有得失。得之小心，失之费力。
人无不老理，日有再中时。不老必无也，再中应有之。
执别而来二十春，忽飞书意一何勤。四方岂是少贤士，千里犹能思故人。世态见多知可否，物情谙久识疎亲。我今老去甘衰朽，无补明时卧洛滨。
君子喜淳诚，小人喜欺罔。淳诚岁时长，欺罔日月短。
君子改过，小人饰非。改过终悟，饰非终迷。终悟福至，终迷祸归。
未生之前，不知其然。既生之后，乃知有天。有天而来，止物之性。君子践形，小人轻命。
明有日月，幽有鬼神。日月照物，鬼神依人。明由物显，幽由人陈。人物不作，幽明何分。
事曾经见，物曾持炼。天地之间，俯仰无腼。
语言须中节，义理贵从宜。可革仍三就，当行必再思。
身生天地后，心在天地前。天地自我出，自余何足言。
可勉者行，可信者言。可委者命，可托者天。
言不可妄，行不可隳。命不可忽，天不可违。
屋新人喜居，屋弊人思去。主若善修完，何时不能住。
小人无耻，重利轻死。不畏人诛，岂顾物议。
其骨爽，其神清。其禄薄，其福轻。
一身如一国，有病当求医。病愈药便止，节宣良得宜。
林下故无知，唯知二月期。酒尝新熟后，花赏半开时。只有醺酣趣，殊无烂熳悲。谁能将此景，长贮在心脾。
满城尽日行春去，言会行春还有数。真宰何尝不发生，游人其那无凭据。梨花著雨漫成啼，柳絮因风肯住。一片清明好意多，柰何意好难分付。
欲出第一等言，须有第一等意。欲为第一等人，须作等一等事。
成败须归命，兴衰各有时。小人纵多欲，真宰岂容私。只此浪喜欢，便成空惨凄。请观春去后，游者更为谁。
四方景好无如洛，一岁花奇莫若春。景好花奇精妙处，又能分付与闲人。
洛阳人惯见奇葩，桃李花开未当花。须是牡丹花盛发，满城方始乐无涯。
桃李花开人不窥，花时须是牡丹时。牡丹花发酒增价，夜半游人犹未归。
光阴不肯略从容，九十日春还又空。多少落花无著莫，半随流水半随风。
春归花谢日初长，燕语鶑啼各自忙。何故游人断来往，绿阴殊不减红芳。
十日好花都去尽，可怜青帝用功深。游人莫便无凭据，未必红芳胜绿阴。
春归必竟归何处，无限春寃都未诉。欲托流鶑问所因，子规又叫不如去。
用尽四时周一岁，唯春能见好花开。十千买酒未为贵，既去红芳岂再来。
六十有七岁，生为世上人。四方中正地，万物备全身。天外更无乐，胸中别有春。
万紫千红处处飞，满川桃李漫成蹊。狂风猛雨日将暮，舞榭歌台人乍稀。水上漂浮安有定，径边狼籍更无依。流鶑不用多言语，到了一番春已归。
花开春正好，花谢春还暮。不意子规禽，犹能道归去。
春来蝴蝶乱，春去子规啼。安得如前日，和风初扇时。
禽不通人情，唯知春已暮。亦或叫提壶，亦或叫归去。
名为泉布者，无足走人间。善发难言口，能开不笑颜。偿逋小续命，赒急大还丹。唯有商山老，非干买得闲。
一盘颜色一般香，香是天香色异常。真宰功夫精妙处，非容人意可思量。
秦甸山河半域中，精英孕育古今同。古来贤杰知多少，何代无人振素风。
尧夫自处道如何，满洛阳城都似家。不德于人焉敢异，至诚从物更无他。眼前只见罗天爵，头上谁知换岁华。何止春归与春在，胸中长有四时花。
为人须是与人群，不与人群不尽人。大舜与人焉有异，帝尧亲族亦推伦。人心龃龉一身病，事体和谐四海春。心在四支心是主，四支又复远于身。
先天事业有谁为，为者如何告者谁。若谓先天言可告，君臣父子外何归。眼前伎俩人皆晓，心上功夫世莫知。天地与身皆易地，己身殊不异庖牺。
性亦故无他，须是识中和。心上语言少，人间事体多。如霖回久旱，似药起沉疴。一物尚不了，其如万物何。
彦国之言铺陈，晦叔之言简当。君实之言优游，伯淳之言调畅。四贤洛阳之名望，是以在人之上。有宋熙宁之间，大为一时之壮。
岁华头上不能惊，唯有交亲眼更明。皓皓月常因坐看，深深酒不为愁倾。苟于心上无先觉，却似人间小后生。欲约何人为伴侣，江湖泛去一舟轻。
天人之际岂容针，至理何烦远去寻。凶焰炽时焚更烈，恩波流处浸还深。长征戍卒思归意，久旱苍生望雨心。祸福转来如反掌，可能中夜不沉吟。
民于万物已称珍，圣向民中更出群。介石不疑何尽日，知几何患未如神。若无刚果难成善，既有精明又贵纯。祸福兆时皆有渐，不由天地只由人。
玉不自珍人与珍，人珍何谢玉之纯。然知粹美如终一，更看清光表里真。韬韫有名初在石，琢磨成器却须人。古人已死不复见，被褐之言不谬云。
诈者固疑人，天下尽行诈。不信天下人，其间无真话。
时时醇酒饮些些，颐养天和以代茶。无雨将成大凶岁，负城非有好生涯。身居畎亩须忧国，事委男儿尚恤家。人问老来何长进，鉴中添得鬓边华。
物有声色气味，人有耳目口鼻。万物于人一身，反观莫不全备。
小园新葺不离家，高就岗头低就窳。洛邑地疑偏得胜，天津人至又非赊。宜将阆苑同时语，莫共桃源一道夸。闻说一轩多种药，只应犹欠紫河车。
一轩名野非尘境，嵩少烟岑送好风。日月岁时都属己，更于何处觅壶中。
许由为计未为深，洗耳如何不动心。到此洒然如世外，何尝更有事来侵。
山里药多人不识，夫君移植更标名。果能医得人间病，红紫何妨好近楹。
高亭新建碍烟霞，暮景能留是可嘉。最近赏春来往路，游人应问是谁家。
水雨霖，火雨露。土雨蒙，石雨雹。
水风凉，火风热。土风和，石风冽。
水云黑，火云赤。土云黄，石云白。
昼睡功夫未易偕，羲皇以上合安排。心间无事饱食后，园里有时闲步回。未午庭柯鶑屡啭，已残花径客稀来。请观世上多愁者，枕簟虽凉无此怀。
进退两途皆日宾，何烦坐上苦云云。低眉坐处当周物，掉臂行时莫顾人。齿发既衰非少日，林泉能老是长春。行于无事人知否，宠辱何由得到身。
忽忆南秦为客日，洛阳东望隔秦川。云山去此二千里，岁月于今十九年。柳色得非新婀娜，江声应是旧潺湲。衰躯设使能重往，畴昔情怀柰杳然。
忽忆东朐为客日，壮心初见水云乡。岛夷居处隣荒服，潮水来时杂海商。卧看苍溟围大块，坐观红日出扶桑。虚生虚死人何限，男子之称不易当。
忽忆东吴为客日，当年意气乐从游。登山未始等闲辍，饮酒何尝容易休。万柄荷香经楚甸，一帆风软过扬州。追思何异邯郸梦，瞬息光阴三十秋。
忽忆太原为客日，经秋纵酒未成归。远山近水都成恨，高阁斜阳尽是悲。年少不禁花到眼，情多唯只泪沾衣。如今老向洛城里，更没这般愁到眉。
握固如婴儿，作气如壮士。二者非自然，皆出不容易。心为身之主，志者气之师。沉珠于深渊，养自己天地。
尧夫三月病，忧损洛阳人。非止交朋意，都如骨肉亲。荐医心恳切，求药意慇懃。安得如前日，登门谢此恩。
安乐五十年，一旦感重疾。仍在盛夏中，伏枕几百日。砭灸与药饵，百疗效无一。以命听于天，于心何所失。
天生此身人力寄，人力尽兮天数至。天人相去不毫芒，若有毫芒却成二。
有命更危亦不死，无命极医亦无效。唯将以命听于天，此外谁能闲计较。
上天生我，上天死我。一听于天，有何不可。
天自得一天无既，我一自天而后至。唯天与一无两般，我亦何尝与天异。
世上重黄金，伊予独喜吟。死生都一致，利害漫相寻。汤济功非浅，膏肓疾已深。然而犹灼艾，用慰友朋心。
生于太平世，长于太平世。老于太平世，死于太平世。客问年几何，六十有七岁。俯仰天地间，浩然无所愧。
尧夫非是爱吟诗，为见圣贤兴有时。日月星辰尧则了，江河淮济禹平之。皇王帝伯经褒贬，雪月风花未品题。岂谓古人无阙典，尧夫非是爱吟诗。
尧夫非是爱吟诗，安乐窝中坐看时。一气旋回无少息，两仪覆焘未尝私。四时更革互为主，百物新陈争效奇。享了许多家乐事，尧夫非是爱吟诗。
尧夫非是爱吟诗，安乐窝中得意时。志快不须求事显，书成当自有人知。林泉且作酬心物，风月聊充借手资。多少宽平好田地，尧夫非是爱吟诗。
尧夫非是爱吟诗，安乐窝中半醉时。因月因花因兴咏，代书代简代行移。池中既有双鱼跃，天际宁无一鴈飞。无限交亲在南北，尧夫非是爱吟诗。
尧夫非是爱吟诗，诗是尧夫可爱时。宝鉴造形难著发，鸾刀迎刃岂容丝。风埃若不来侵路，尘大何由得上衣。欲论诚明是难事，尧夫非是爱吟诗。
尧夫非是爱吟诗，为见兴衰各有时。天地全功须发露，朝廷盛美在施为。便都默默柰何见，若不云云那得知。事在目前人不虑，尧夫非是爱吟诗。
尧夫非是爱吟诗，诗是尧夫不寐时。咀茹兰薰宜有主，恢张风雅更为谁。三千来首收清月，二十余年撚白髭。了却许多闲职分，尧夫非是爱吟诗。
尧夫非是爱吟诗，诗到忘言是尽时。虽则借言通要妙，又须从物见几微。羹因不和方知淡，乐为无声始识希。多少风花待除改，尧夫非是爱吟诗。
尧夫非是爱吟诗，虽老精神未耗时。水竹清闲先据了，鶑花富贵又兼之。梧桐月向怀中照，杨柳风来面上吹。被有许多闲捧拥，尧夫非是爱吟诗。
尧夫非是爱吟诗，诗是天津再住时。积翠鶑花供秀润，上阳风月助新奇。凤凰楼观云中看，道德园林枕上窥。不负太平吟笑事，尧夫非是爱吟诗。
尧夫非是爱吟诗，诗是尧夫渐老时。每用风骚观物体，却因言语漏天机。林间车马自稀到，尘外杯觞不浪飞。六十一年无事客，尧夫非是爱吟诗。
尧夫非是爱吟诗，诗是尧夫忠恕时。无限物情闲处见，诸般药性病来知。暗于成事事必败，失在知人人必欺。家国与身同一体，尧夫非是爱吟诗。
尧夫非是爱吟诗，诗是尧夫默识时。初有意时如父子，到无情处类蛮夷。睛前成败尚不见，天下安危那得知。始信知人是难事，尧夫非是爱吟诗。
尧夫非是爱吟诗，诗是尧夫知幸时。日未出前朝象帝，天才春处谒庖牺。三杯五盏自劝酒，一局两局无争棋。韶濩不知何似乐，尧夫非是爱吟诗。
尧夫非是爱吟诗，诗是尧夫自励时。适道全由就师学，出尘须是禀天资。好贤只恐知人晚，乐善惟忧见事迟。多谢友朋常见教，尧夫非是爱吟诗。
尧夫非是爱吟诗，诗是尧夫得意时。正得意时常起舞，至麾毫处辄能飞。南溟万里鹏初举，辽海千年鹤乍归。岂止一诗而已矣，尧夫非是爱吟诗。
尧夫非是爱吟诗，诗是尧夫可叹时。固有命焉刚不信，是无天也果能欺。才高正被聪明使，身贵方为利害移。无计柰何春又老，尧夫非是爱吟诗。
尧夫非是爱吟诗，诗是尧夫笔逸时。苍海有神搜鲸鲵，陆沉无水藏蛟螭。岌嶪五千仞华岳，汪洋十万顷黄陂。都与收来入近题，尧夫非是爱吟诗。
尧夫非是爱吟诗，诗是尧夫出入时。春初暖兮日迟迟，秋初凉兮云微微。轻风动垂柳依依，细雨过芳草萋萋。林下小车游未归，尧夫非是爱吟诗。
尧夫非是爱吟诗，诗是尧夫试砚时。玉未琢前犹索辨，金经煅后更何疑。当时掉臂人皆笑，今日摇头谁不知。天外凤凰飞处别，尧夫非是爱吟诗。
尧夫非是爱吟诗，诗是尧夫试笔时。以至死生犹处了，自余荣辱可知之。适居堂上行堂上，或在水湄言水湄。不止省心兼省力，尧夫非是爱吟诗。
尧夫非是爱吟诗，诗是尧夫试墨时。十室邑中须有信，三人行处岂无师。谋谟不讲还疎畧，思虑伤多又忸怩。机会失时寻不得，尧夫非是爱吟诗。
尧夫非是爱吟诗，诗是尧夫语道时。天听虽高只些子，人情相去没多儿。无声无臭尽休也，不忮不求还得之。虽有丹青亦难状，尧夫非是爱吟诗。
尧夫非是爱吟诗，诗是尧夫语物时。物盛物衰随气候，人荣人瘁逐推移。天边新月有时待，水上落花何处追。皆是世间常事耳，尧夫非是爱吟诗。
尧夫非是爱吟诗，诗是尧夫语事时。天若可升非待劝，神如无验不须祈。人当常上易施设，事过面前难改移。世盛世衰非一日，尧夫非是爱吟诗。
尧夫非是爱吟诗，诗是尧夫登阁时。往事千年徒渺漭，斜阳一片漫光辉。伊川洛川水似线，太室少室峰如锥。争者从来有闲气，尧夫非是爱吟诗。
尧夫非是爱吟诗，诗是尧夫隠几时。尺寸光阴须爱惜，分毫头角莫矜驰。酒因劝客小盏饮，句到惊人大笔麾。无日何尝不自得，尧夫非是爱吟诗。
尧夫非是爱吟诗，诗是尧夫咏史时。旷古第成千觉梦，中原都入一枰棋。唐虞玉帛烟光紫，汤武干戈草色萋。观古事多今可见，尧夫非是爱吟诗。
尧夫非是爱吟诗，诗是尧夫对酒时。处世虽无一分善，行身误有四方知。大凡观物须生意，既若成章必见辞。诗者志之所之也，尧夫非是爱吟诗。
尧夫非是爱吟诗，诗是尧夫半老时。肥遯虽无润屋物，劳谦却有克家儿。筋骸幸且粗康健，谈笑不妨闲滑稽。六十二年无事客，尧夫非是爱吟诗。
尧夫非是爱吟诗，诗是尧夫自笑时。闲散何尝远人事，语言时复泄天机。至微勋业有难立，尽大功名或易为。成败一归思虑外，尧夫非是爱吟诗。
尧夫非是爱吟诗，诗是尧夫让仆时。止会摇头道又错，柰何转脚复为非。比图为家效功力，更却与物生瑕疵。失在知人不无过，尧夫非是爱吟诗。
尧夫非是爱吟诗，诗是尧夫可叹时。大器晚成当自重，小人难养又何疑。既无一日九迁则，安有终朝三褫之。若向槿花注远到，尧夫非是爱吟诗。
尧夫非是爱吟诗，诗是尧夫乐事时。慷慨丈夫无后悔，分明男子有前知。在寻常时观执守，当仓卒处看施为。善事没身而已矣，尧夫非是爱吟诗。
尧夫非是爱吟诗，诗是尧夫自喜时。名在士人当盛世，生于中国作男儿。良辰美景忍虚废，骤雨飘风无定期。过此焉能事追悔，尧夫非是爱吟诗。
尧夫非是爱吟诗，诗是尧夫喜老时。好话说时常愈疾，善人逢处每忘机。此心是物难为动，其志唯天然后知。诗是尧夫分付处，尧夫非是爱吟诗。
尧夫非是爱吟诗，诗是尧夫赞仲尼。大事既去止可叹，皇纲已坠如何追。由兹春秋无义战，所以定哀多微辞。绝笔获麟之一句，尧夫非是爱吟诗。
尧夫非是爱吟诗，诗是尧夫自在时。何处不行芳草地，谁家不望小车儿。花枝好处安详折，酒盏满时撋就持。闲气虚名都忘了，尧夫非是爱吟诗。
尧夫非是爱吟诗，诗是尧夫自负时。暖日才从桃李过，凉风又向芰荷吹。月华正似金波溜，雪片还如柳絮飞。此乐太平然后见，尧夫非是爱吟诗。
尧夫非是爱吟诗，诗是尧夫自得时。风露清时收翠润，山川秀处摘新奇。揄扬物性多存体，拂掠人情薄用辞。遗味正宜涵泳处，尧夫非是爱吟诗。
尧夫非是爱吟诗，诗是尧夫默坐时。天意教闲须有谓，人心刚动似无知。烟轻柳叶眉闲皱，露重花枝泪静垂。应恨尧夫无一语，尧夫非是爱吟诗。
尧夫非是爱吟诗，诗是尧夫晚望时。恰见花开便花谢，才闻春至又春归。流鶑啼处春犹在，杜宇来时花已飞。春至花开春去谢，尧夫非是爱吟诗。
尧夫非是爱吟诗，诗是尧夫春出时。一点两点小雨过，三声五声流鶑啼。杯深似锦花间醉，车稳如茵草上归。更在太平无事日，尧夫非是爱吟诗。
尧夫非是爱吟诗，诗是尧夫入夏时。醪酒竹间留客饮，清风水畔向人吹。婵娟月色满轩槛，菡萏花香盈袖衣。乐莫乐于无事乐，尧夫非是爱吟诗。
尧夫非是爱吟诗，诗是尧夫秋出时。楼上清风犹足喜，水边芳草未全衰。才凉便可停新酒，薄暮初能著夹衣。都没人间浪忧事，尧夫非是爱吟诗。
尧夫非是爱吟诗，诗是尧夫确论时。若以后时为失计，必将先手作知几。三千宾客成何梦，百二山河付阿谁。弄巧既多翻作拙，尧夫非是爱吟诗。
尧夫非是爱吟诗，诗是尧夫会计时。进退云山为主判，陶镕水竹是兼司。鶑花旧管三千首，风月初收二百题。岁暮又须行考课，尧夫非是爱吟诗。
尧夫非是爱吟诗，诗是尧夫觉老时。不动已求如孟子，无言又欲学宣尼。能知同道道亦得，始信先天天弗违。六十三年无事客，尧夫非是爱吟诗。
尧夫非是爱吟诗，诗是尧夫记所思。少日过从都似梦，老年光景只如飞。快心事固难强觅，到手物如何不为。欲俟河清人寿几，尧夫非是爱吟诗。
尧夫非是爱吟诗，诗是尧夫重惜时。万里焦劳无所诉，九重深邃莫能知。二年斯得诚为晚，七日言诛未是迟。本固邦宁王道在，尧夫非是爱吟诗。
尧夫非是爱吟诗，诗是尧夫髣髴时。写字吟诗为润色，通经达道是镃基。经纶亦可为余事，性命方能尽所为。可谓一生男子事，尧夫非是爱吟诗。
尧夫非是爱吟诗，诗是尧夫拍手时。此路清闲都属我，这般欢喜更饶谁。将何势力为凭借，著甚言辞与指挥。迁怒饰非何更有，尧夫非是爱吟诗。
尧夫非是爱吟诗，诗是尧夫试手时。善死自明非不死，有知谁道胜无知。杨朱眼泪惟能泣，宋玉心胸只解悲。为报西风漫相侮，尧夫非是爱吟诗。
尧夫非是爱吟诗，诗是尧夫忆昔时。天下只知才可处，人间不信事难为。眼观秋水斜阳远，泪洒西风黄叶飞。此意如今都去尽，尧夫非是爱吟诗。
尧夫非是爱吟诗，诗是尧夫相度时。合放手时须放手，得开眉处且开眉。狂情多见好人喜，僻性少为他物移。只恨一般言不到，尧夫非是爱吟诗。
尧夫非是爱吟诗，诗是尧夫乐物时。天地精英都已得，鬼神情状又能知。陶真意向辞中见，借论言从意外移。始信诗能通造化，尧夫非是爱吟诗。
尧夫非是爱吟诗，诗是尧夫不乐时。明月恰圆还却缺，好花才盛又成衰。返魂丹向何人用，续命汤于甚处施。天听虽高只些子，尧夫非是爱吟诗。
尧夫非是爱吟诗，诗是尧夫春尽时。有意落花犹去住，无情流水任东西。鶑传信处音声切，燕诉寃时言语低。似此误人事多少，尧夫非是爱吟诗。
尧夫非是爱吟诗，诗是天津秋尽时。见惯不惊新物盛，话长难说故人稀。云疎烟淡山仍远，露冷天高草已衰。頼有余樽自斟酌，尧夫非是爱吟诗。
尧夫非是爱吟诗，诗是尧夫代记时。官职固难称太史，文章却欲学宣尼。能归岂谢陶元亮，善听何慙钟子期。德若不孤吾道在，尧夫非是爱吟诗。
尧夫非是爱吟诗，诗是尧夫旷望时。一片园林拥京国，几层楼观犯云霓。朝昏天气屡变易，今古人情旋合离。欲问远山惟敛黛，尧夫非是爱吟诗。
尧夫非是爱吟诗，诗是闲观蔬圃时。暖地春初才欝欝，宿根秋末却披披。韭葱蒜薤青遮陇，蓣芋姜蘘绿满畦。时到皆能弄精彩，尧夫非是爱吟诗。
尧夫非是爱吟诗，诗是尧夫穷理时。语爱何尝过父子，讲和曾未若夫妻。恩多意思翻成恨，欢极情怀却似悲。何事人间不如此，尧夫非是爱吟诗。
尧夫非是爱吟诗，诗是尧夫重惜时。西晋浮夸时可叹，南梁崇尚事堪悲。仲尼岂欲轻辞鲁，孟子何尝便去齐。仪凤不来人老去，尧夫非是爱吟诗。
尧夫非是爱吟诗，诗是尧夫自足时。开口笑多无若我，同心言少更为谁。田园管勾凭诸子，樽俎安排仰老妻。不信人间有忧事，尧夫非是爱吟诗。
尧夫非是爱吟诗，诗是尧夫独酌时。一盏两盏至三盏，五题七题或十题。只知人事是太古，不信我身非伏羲。为幸居多宜自乐，尧夫非是爱吟诗。
尧夫非是爱吟诗，诗是尧夫切虑时。千世万世所遭遇，圣人贤人曾施为。当初何故尽有说，在后可能都没辞。事既不同时又异，尧夫非是爱吟诗。
尧夫非是爱吟诗，诗是尧夫强少时。筇杖蔾杖到手拄，南园北园随意之。酒醺不怕暖生面，花好尽教香惹衣。六十四年无事客，尧夫非是爱吟诗。
尧夫非是爱吟诗，诗是尧夫自顾时。若有意时非语话，都无情处是肝脾。方将忧己到未到，何暇责人知不知。因喜圣贤用心远，尧夫非是爱吟诗。
尧夫非是爱吟诗，诗是尧夫自得时。已把乐为心事业，更将安作道枢机。未来身上休思念，既入手中须指挥。迎刃何烦多顾虑，尧夫非是爱吟诗。
尧夫非是爱吟诗，诗是尧夫鉴诫时。意浅不知多则惑，心灵须识动之微。行凶既有人诛戮，心善岂无天保持。读易不惟明祸福，尧夫非是爱吟诗。
尧夫非是爱吟诗，诗是尧夫赞易时。八卦小成皆有主，三才大备畧无遗。阴阳消长既未已，动静吉凶那不知。为见至神功效远，尧夫非是爱吟诗。
尧夫非是爱吟诗，诗是尧夫赞易时。大道备人皆有谓，上天生物固无私。虽知同道道亦得，未若先天天弗违。过此圣人犹不语，尧夫非是爱吟诗。
尧夫非是爱吟诗，诗是尧夫十月时。寒日无光天色远，阴云不动柳丝垂。园林叶尽鸟未散，道路风多人更稀。满目时光口难道，尧夫非是爱吟诗。
尧夫非是爱吟诗，诗是尧夫可爱时。已著意时仍著意，未加辞处与加辞。物皆有理我何者，天且不言人代之。代了天工无限说，尧夫非是爱吟诗。
尧夫非是爱吟诗，诗是尧夫不著棋。大智大谋难忘设，小机小数肯轻为。泥沙用处宁无惜，蝼蚁驱时忍更窥。天下也宜留一路，尧夫非是爱吟诗。
尧夫非是爱吟诗，诗是尧夫欢喜时。欢喜焉能便休得，语言须且畧形之。胸中所有事既说，天下固无人数殊。更不防闲寻罅漏，尧夫非是爱吟诗。
尧夫非是爱吟诗，诗是尧夫先见时。直在胸中贫亦乐，屈于人下贵奚为。谁何药可医无病，多少金能买不疑。迟老更逢春不老，尧夫非是爱吟诗。
尧夫非是爱吟诗，诗是尧夫不忍时。戾气中人为疾病，和气养物号清微。世情非利莫能动，士节待穷然后知。尚口乃穷非我事，尧夫非是爱吟诗。
尧夫非是爱吟诗，诗是尧夫恨月时。见说天长在甚处，照教人老待奚为。婵娟东面才如鉴，屈曲西边却皱眉。由此遂多悲与喜，尧夫非是爱吟诗。
尧夫非是爱吟诗，诗是尧夫爱月时。松上见时偏淡洁，怀中照处特光辉。何如亭午更休转，不柰才圆又却亏。青女素娥应有恨，尧夫非是爱吟诗。
尧夫非是爱吟诗，诗是尧夫中夜时。拥被不眠还展转，披衣却坐忽寻思。死生有命尚能处，道德由人却不知。须是安之以无事，尧夫非是爱吟诗。
尧夫非是爱吟诗，诗是尧夫访友时。青眼主人偶不在，白头老叟还空归。几家大第横斜照，一片残春啼子规。独往独来还独坐，尧夫非是爱吟诗。
尧夫非是爱吟诗，诗是尧夫信脚时。高祖宅前花似锦，魏王堤畔柳如丝。因闲看水行来远，就便游园归去迟。每遇好风还眷眷，尧夫非是爱吟诗。
尧夫非是爱吟诗，诗是尧夫忖度时。先见固能无后悔，至诚方始有前知。己之欲处人须欲，心可欺时天可欺。只被世人难易地，尧夫非是爱吟诗。
尧夫非是爱吟诗，诗是尧夫挥麈时。每见宾朋须欵曲，更和言语不思惟。方将与物同休戚，何暇共人争是非。天地与人同一体，尧夫非是爱吟诗。
尧夫非是爱吟诗，诗是尧夫恣纵时。在世上官虽不做，出人间事却能知。待天春暖秋凉日，是我东游西泛时。多少宽平好田地，尧夫非是爱吟诗。
尧夫非是爱吟诗，诗是尧夫服老时。简尺每称林下士，过从或著道家衣。须将贤杰同星汉，直把身心比鹿麋。六十五年无事客，尧夫非是爱吟诗。
尧夫非是爱吟诗，诗是尧夫睡觉时。梦后旧欢初髣髴，酒醒前事略依稀。任经生死心无异，虽隔江湖路不迷。因向此中观至理，尧夫非是爱吟诗。
尧夫非是爱吟诗，诗是尧夫注思时。事少全由心意足，病多休道药难医。情当少日须思老，志在安时莫忘危。天道分明人自昧，尧夫非是爱吟诗。
尧夫非是爱吟诗，诗是尧夫行己时。政在我时心必尽，事关人处力难为。人如负我我何预，我若辜人人有词。就责莫如躬自厚，尧夫非是爱吟诗。
尧夫非是爱吟诗，诗是尧夫自省时。义若不为无勇也，幸如有过必知之。面前地恶犹能扫，心上田荒何所欺。从谏如流是难事，尧夫非是爱吟诗。
尧夫非是爱吟诗，诗是尧夫尽性时。若圣与仁虽不敢，乐天知命又何疑。恢恢志意方闲暇，绰绰情怀正坦夷。心逸日休难状处，尧夫非是爱吟诗。
尧夫非是爱吟诗，诗是尧夫用畜时。史籍始终明治乱，经书表里见安危。庖羲可作三才主，孔子当为万世师。不止前言与往行，尧夫非是爱吟诗。
尧夫非是爱吟诗，诗是尧夫出入时。草软沙平月陂下，云轻日淡上阳西。花深柳暗铜驰陌，风暖鶑娇金谷堤。尽是尧夫行乐处，尧夫非是爱吟诗。
尧夫非是爱吟诗，诗看春秋后语时。七国纵横如破的，九州吞吐若枰棋。君臣自作逋逃主，将相无非市井儿。篆入草书犹不误，尧夫非是爱吟诗。
尧夫非是爱吟诗，诗是尧夫晚步时。信意遂过高祖宅，因行更上魏王堤。设如终久全无托，何似当初都不知。料得鬼神知此意，尧夫非是爱吟诗。
尧夫非是爱吟诗，诗是尧夫处困时。事体极时观道妙，人情尽处看天机。孝慈亲和未必见，松柏岁寒然后知。匪石未闻心可转，尧夫非是爱吟诗。
尧夫非是爱吟诗，诗是尧夫处否时。信道而行安有悔，乐天之外更何疑。受疑始见周公旦，经阨方明孔仲尼。大圣大神犹不免，尧夫非是爱吟诗。
尧夫非是爱吟诗，诗是尧夫无柰时。眼下见荣还见辱，心中疑是又疑非。上阳宫殿空遗堵，金谷园林但落晖。天若有言人可问，尧夫非是爱吟诗。
尧夫非是爱吟诗，诗是尧夫掷笔时。事体顺时为物理，人情安处是天机。坚如金石犹能动，灵若鬼神何可欺。此外更无言语道，尧夫非是爱吟诗。
尧夫非是爱吟诗，诗是尧夫自诧时。许大天时犹可测，些儿人事岂难知。昆岗美玉人难识，沧海明珠世莫窥。由是尧夫卿自诧，尧夫非是爱吟诗。
尧夫非是爱吟诗，诗是尧夫慎独时。人寿百年无以过，心游万仞待何为。为谋须求心无愧，作事莫幸人不知。诚尽鬼神犹且惧，尧夫非是爱吟诗。
尧夫非是爱吟诗，诗是尧夫慎与时。初作事时分可否，始亲人处定安危。殊乡忠信同思善，异世奸邪共喜私。岂待较量然后见，尧夫非是爱吟诗。
尧夫非是爱吟诗，诗是尧夫乐事时。天道亏盈如橐籥，圣人言语似蓍龟。光阴去后绳难系，筋力衰时药不医。莫把闲愁伴残照，尧夫非是爱吟诗。
尧夫非是爱吟诗，诗是尧夫重惜时。争向尽时须便信，柰何真处却生疑。既称有客告曾子，岂为无人毁仲尼。父子君臣独未免，尧夫非是爱吟诗。
尧夫非是爱吟诗，诗是尧夫掩卷时。时过犹能用归妹，物伤长惧入明夷。夏商盛日何由见，唐汉衰年争忍思。畎亩不忘天下处，尧夫非是爱吟诗。
尧夫非是爱吟诗，诗是尧夫爱物时。晓事情怀须洒落，出尘言语必新奇。山川秀拔宁无孕，天地精英自有归。粹气始能生粹物，尧夫非是爱吟诗。
尧夫非是爱吟诗，诗是尧夫默识时。日月既来还却往，园林才盛又成衰。登山高下虽然见，临水浅深那不知。世上高深事无限，尧夫非是爱吟诗。
尧夫非是爱吟诗，诗是尧夫自试时。事体待谙然后信，人情非久莫能知。同沾雨露蒿莱质，独出雪霜松柏姿。见惯不如身历过，尧夫非是爱吟诗。
尧夫非是爱吟诗，诗是尧夫可叹时。只被人间多用诈，遂令天下尽生疑。樽前揖让三杯酒，坐上交争一局棋。小大不同而已矣，尧夫非是爱吟诗。
尧夫非是爱吟诗，诗是尧夫凭式时。乱法柰何非独古，措刑安得见于兹。当时既有少正卯，今日宁无孔仲尼。时世不同人一也，尧夫非是爱吟诗。
尧夫非是爱吟诗，诗是尧夫自信时。必欲全然无后悔，直须晓了有前知。言忠能尽己所有，事善任他人致疑。外物从来自难必，尧夫非是爱吟诗。
尧夫非是爱吟诗，诗是尧夫无必时。或让或争时既往，相因相革事难齐。羲轩尧舜前规矩，汤武桓文旧范围。一笔写成还抹了，尧夫非是爱吟诗。
尧夫非是爱吟诗，诗是尧夫何所为。睡思动时亲瓮牖，幽情发处旁盆池。寻芳更用小车去，得句仍将大笔麾。余事不妨闲润色，尧夫非是爱吟诗。
尧夫非是爱吟诗，诗是尧夫诧老时。金玉过从旧朋友，糟糠欢喜老夫妻。瓦烧酒盏连醅饮，纸画棋盘就地围。六十六年无事客，尧夫非是爱吟诗。
尧夫非是爱吟诗，诗是尧夫乐静时。药里君臣慵点对，琴中文武倦更移。鼎间龙虎忘看守，棋上山河废指挥。亦恐因而害天性，尧夫非是爱吟诗。
尧夫非是爱吟诗，诗是尧夫谈笑时。国士待人能尽意，山翁道我会开眉。盏随酒量徐徐饮，榻逐花阴旋旋移。此乐再寻非易得，尧夫非是爱吟诗。
尧夫非是爱吟诗，诗是尧夫惊骇时。暮雨朝云才半日，春华秋叶未多时。即今世态已堪叹，过此人情更可知。一暑一寒何太急，尧夫非是爱吟诗。
尧夫非是爱吟诗，诗是尧夫自诧时。事少事多都在己，人忧人喜更由谁。壶中日月明长在，洞里乾坤春不归。谁道光阴如过隙，尧夫非是爱吟诗。
尧夫非是爱吟诗，诗是尧夫疎散时。早是小诗无检束，那堪大字更狂迷。既贪李杜精神好，又爱欧王格韵奇。余事不妨闲戏弄，尧夫非是爱吟诗。
尧夫非是爱吟诗，诗是尧夫语事时。举动苟能循义理，辨明安用致言辞。艰难图处费心力，容易来时省指挥。欲盖而彰事多矣，尧夫非是爱吟诗。
尧夫非是爱吟诗，诗是尧夫得意时。物向物中观要妙，人于人上看几微。物中要妙眼前见，人上几微心里知。且是有金无处买，尧夫非是爱吟诗。
尧夫非是爱吟诗，诗是尧夫不强时。事到强为须涉迹，人能知止是先机。面前自有好田地，天下岂无平路坡。省力事多人不做，尧夫非是爱吟诗。
尧夫非是爱吟诗，诗是尧夫得意时。这意著何言语道，此情惟用喜欢追。仙家气象闲中见，真宰功夫静处知。不必深山更深处，尧夫非是爱吟诗。
尧夫非是爱吟诗，诗是尧夫喜老时。明著衣冠为士子，高谈仁义作男儿。敢于世上明开眼，肯向人间浪皱眉。六十七年无事客，尧夫非是爱吟诗。
尧夫非是爱吟诗，诗是尧夫难老时。齿暮乍逢新岁月，眼明初见旧亲知。欢情此去未伏减，饮量近来差觉低。六十七年无事客，尧夫非是爱吟诗。
尧夫非是爱吟诗，诗是尧夫慎动时。枉道干名名亦失，怫民从欲欲还隳。号为贤者能从善，名日小人能饰非。大佞似忠非易辨，尧夫非是爱吟诗。
尧夫非是爱吟诗，诗是尧夫有激时。留在胸中防作恨，发于词上恐成疵。芝兰见处须收采，金玉逢时莫弃遗。到此尧夫常自贺，尧夫非是爱吟诗。
尧夫非是爱吟诗，诗是尧夫有愧时。空受半来天下拜，却无些子自家为。心能尽处我自慰，力不周时人亦知。只恨一般言未得，尧夫非是爱吟诗。
尧夫非是爱吟诗，诗是尧夫诧剑时。当煅炼时分劲节，到磨砻处发光辉。长蛇封豕休撩乱，狡免妖狐莫陆离。此器养来年岁久，尧夫非是爱吟诗。
精诚皦于日，发出为忠辞。方寸已尽破，独夫犹不知。高坟临大道，老木无柔枝。千古存遗像，翻为谄子嗤。
读书忘岁月，人竞笑蹉跎。但得甘旨足，宁辞辛苦多。龙泉去铓刃，蜗角亦风波。知我为亲老，不知将谓何。
居处虽近郭，不欲登城市。尽日客不来，至夜门犹闭。院静春正浓，窗闲昼复寐。谁知藜藿中，自有诗书味。
病起复惊春，携筇看野新。水边逢钓者，垅上见耕人。访彼形容苦，酬予家业贫。自慙功济力，未得遂生民。
春风必有刀，离肠被君断。春风既无刀，芳草何人剪。肠断不复接，草剪益还生。谁人有芳酒，为我高歌倾。
桃李正芬敷，花繁覆弊庐。乱香寻密牖，碎影下前除。静遶昼眠后，轻攀春醉余。纵然观尽日，谁敢罪狂疎。
郭外花亦繁，不谓繁华失。幸非在郭中，不见繁华物。不寒不暖天，半阴半睛日。花外秋千鸣，月隔秋千出。
风暖转鸣禽，天低薄薄阴。烟容凝垅曲，雨意弄河心。柳隔高城远，花藏旧县深。独怜身卧病，犹许后春寻。
九野散漫漫，连昏鸟道间。坐中迷远树，门外失前山。袯襫耕夫喜，幈幪居者闲。骚人正凝黯，天际意初还。
雨歇荡余春，天光露太真。茵铺芳草软，锦濯烂花新。风触鶑簧健，烟舒柳带匀。如何当此景，闲卧度昌辰。
花开风雨后，忍病欲消磨。未是疎狂极，其如闲顿何。梁间新燕乱，天外去鸿多。总是灰心事，冥焉昼午过。
春暮多风雨，离披满后园。晓余残片拥，睛外乱红翻。香径难留裛，娇心绝弄繁。成蹊是桃李，狼智尚无言。
淇水清且泚，泉源发吾地。流到君家时，尽是思君意。
新花色鲜艳，故花色憔悴。明朝花更开，新花何有异。
晓物情人为晓事，知时态者号知人。知人浅后却成害，晓事过时还不淳。铅锡点金终是假，丹青画马妄求真。奈何近世人多爱，恶紫之心殊未申。
福艺俱全不可逃，无能无福谩徒劳。福微艺广终须贵，靠福无能久不高。
富贵如将智力求，仲尼年少合封侯。世人不解青天意，空使身心半夜愁。
北巷通南陌，门连五相家。水分池对岸，墙隔树交花。
秋风一系入云端，合国人皆仰面观。好向丹霄休索线，等闲势断却收难。
禹士力生头，都知闲做弄。直待担子折，恁待柴束重。
白云耕叟说方知，遥指西南旧殿基。更有笑人君不见，道傍桥是墓前碑。
刬平荆棘盖楼台，楼上笙簧鼎沸开。欢笑未绝兵火起，从前荆棘却生来。
尧夫非是爱吟诗，诗是尧夫赞易时。士昧固难分体用，人灵岂不异蓍龟。吉凶只向面前决，动静何烦心上疑。由此敢开天下口，尧夫非是爱吟诗。
熙宁壬子岁，少华忽然崩。七社民俱死，九泉神不宁。昔天无骇，旷古未之聆。燮理阴阳者，如何略不惊。
昼寝房中好避乖，中堂有客寄书来。多因只是名和利，放向床头不拆开。
休嗟流年随逝水，但将清景逐闲情。山河天下从来广，日月林间长自明。幸有园林供笑傲，岂无诗酒乐升平。如何更得烟霞侣，好向伊川老此生。
得路青霄正好冲，休贪粮稻恋深笼。要无为后须还朴，好自由时莫厌穷。百计用心终是错，一场大梦到头空。生涯澹澹随缘过，未肯将身入彀中。
世事观开日，人情看破时。一身都是我，瘦了又还肥。贷聚知朋聚，财离亲戚离。目前常见此，焉得不潜机。
无行少年子，京都来往频。功名一生事，歌酒十年春。有数黄金尽，无情白发新。朋从消散尽，赢得病随身。
弟兄尚路人，它人安可从。人心方寸间，山海几千重。轻言托朋友，对面九嶷峰。多花必早落，桃李不如松。管鲍死已久，何人继其踪。
阿姨天上舞霓裳，姊妹庭前剪雪霜。要与牡丹为近侍，铅华不待学梅妆。
含露仙姿近玉堂，翻阶美态醉红粧。对花未免须酣舞，到底昌黎是楚狂。
一声啼鴂画楼东，魏紫姚黄扫地空。多谢化工怜寂寞，尚留芍药殿春风。
花不能言意已知，今君慵饮更无疑。但知白酒留佳客，直待琼舟覆玉彝。
东风吹雨过溪门，白白朱朱乱远村。滩石已无回棹势，岸枫犹出系船痕。时危不厌江山僻，客好惟知笑语温。莫上南冈看春色，海棠花下却销魂。
万物备吾身，身贫道未贫。观时见物理，主敬得天真。心净星辰夜，情忻草木春。自怜斵丧者，能作太平人。
得处亦多矣，风前任鬓班。年过半百外，天与一生闲。莹净云间月，分明雨后山。中心无所愧，对此敢开颜。
庚星一点光无涯，日来飞入江东家。江东江左旧声气，叔氏得之真差事。归来瑞光凌九霄，叔氏喜亦迎眉鬓。家人惊起偏物色，袖中却得真英物。螟蛉须信逢蜾蠃，莫惜丁宁长类我。他年解有速肖时，会振风流旧江左。
子孝亲兮弟敬哥，休残骨肉起风波。劬劳恩重须当报，手足情深要取和。公艺同居今古罕，田真共处子孙多。如斯遐迩皆称美，子孝亲兮弟敬哥。
子孝亲兮弟敬哥，怡声下气与谦和。难兄难弟名偏重，孝子贤孙贵自多。负米尚能为薄养，读书宁不擢高科。仲由陈纪皆如此，子孝亲兮弟敬哥。
子孝亲兮弟敬哥，训贤妯娌事翁婆。好遵孟母三迁教，须读张公百忍歌。孝友睦婣兼任恤，智仁圣义与中和。当时曾子同杨博，子孝亲兮弟敬哥。
子孝亲兮弟敬哥，光阴掷过疾如梭。庭闱乐处儿孙乐，兄弟和时妯娌和。孝弟传家名不朽，金银满柜富如何。要知美誉传今古，子孝亲兮弟敬哥。
子孝亲兮弟敬哥，天时地利与人和。莫言世事常如此，堪叹人生有几何。满眼繁华何足贵，一家安乐值钱多。奇哉让梨并怀橘，子孝亲兮弟敬哥。
子孝亲兮弟敬哥，晨昏定省莫蹉跎。一门孝友真难得，百岁光阴最易过。和乐且耽宜自翕，彝伦攸叙在谦和。班衣舞罢埙箎奏，子孝亲兮弟敬哥。
子孝亲兮弟敬哥，丈夫休听室人唆。眼前金帛毋嫌少，膝下儿孙不厌多。但得家和贫也好，若教不义富如何。王韩孝友垂青史，子孝亲兮弟敬哥。
子孝亲兮弟敬哥，休伤和气忿争多。偏生嫉妬偏艰窘，暗积私房暗折磨。不孝自然生忤逆，无仁实是出妖魔。但闻孝弟传千古，子孝亲兮弟敬哥。
子孝亲兮弟敬哥，莫因微利遽伤和。黄金柜内休嫌少，阴德冥中要积多。私曲岂知公直在，刚强无柰善柔何。古今简籍多名誉，子孝亲兮弟敬哥。
子孝亲兮并敬哥，吁嗟分拆听搬唆。囊中财物他嫌少，祖上田园你要多。夫妇眼前虽快乐，儿孙日后恐消磨。何如孝弟亲乡党，子孝亲兮弟敬哥。
每日清晨一炷香，谢天谢地谢三光。所求处处田禾熟，惟愿人人寿命长。国有贤臣安社稷，家无逆子恼爹娘。四方平静干戈息，我若贫时也不妨。
政事浑如春梦闲，人情嚣薄恶儒冠。四朝遗烈承平日，两世观风树大桓。经济安民心不晦，保全传嗣骨无寒。乾元恰似诸公意，符节还同一揆看。
安乐先生醉便歌，庄篇徒尔说焚和。有名有守同应少，无事无求得最多。胜处林泉供放适，清时风月助吟哦。能抛忧责忘劳外，不纵逍遥更待何。
待月西楼上，平秋气象分。辉光唯此夜，遮掩奈浮云。红烛灯交烂，清香篆自薰。明年好景在，何处会多闻。
当时齐映为州日，从此山因姓得名。却自牧之赋诗后，每逢秋至菊含情。行寻古洞诸峰峭，坐看寒溪数曲清。梦到亦须尘虑息，那堪图画入神京。
瘴雾日消岚气静，飓风朝息海波闲。安期尝饵菖薄在，马援应无薏苡还。
我闻蒙山之巅多秀岭，烟岩抱合五峰顶。岷峨气象压西垂，恶草不生生菽茗。
晓来一雨过池塘，江渎祠前馆宇凉。翠水细风翻昼浪，红蕖微露浥秋香。欲停画舫收船檝，旋折圆荷当羽觞。逃暑岂须河朔饮，迟留车马到斜阳。
寻春景物乍晴暄，连月余寒花未繁。犬子琴台余古寺，扬雄墨沼但空园。池边宿草交加绿，林外鸣禽相鬭喧。秀麦渐渐摇暖日，几重苍翠满郊原。
信美他乡地，登临有故楼。清风破大暑，明月转高秋。朝暮岷山秀，东西锦水流。宾朋逢好景，把酒为迟留。
亭枕方塘上，轩开四照新。花涵清露晓，风卷绿波春。日暖眠汀鹭，荷翻跃锦鳞。熙熙游宴地，行乐慰西人。
阴森过百步，屈曲锁莓苔。翠色寒无改，清风时自来。叶笼苍玉干，路入碧云堆。吏散无公事，支筇到几回。
草木虫鱼部，披寻自古无。飞沉天产异，生植土风殊。物色随心匠，形容记绘图。虚亭玩真意，浩思满江湖。
众木坠黄叶，皴皮抱翠枝。自然根性在，不为雪霜移。灵润承多露，清阴贯四时。婆娑岁寒意，每到坐迟迟。
坐对圆通境，陶然胜静斋。观空无物我，扣寂外形骸。燕坐埋遗照，虚名莫疚怀。人间忧乐地，所丧甚山崖。
潇洒琴坛上，贤侯养道情。无今亦无古，求意不求声。林邃风初静，云收月乍明。拂弦成一弄，尘思浩然清。
结客乘公暇，流觞逐浩歌。乱峰晴倒影，曲水宛回波。小海逢元巳，兰亭记永和。西州行乐事，应比晋贤多。
古木西园胜，亭延上客过。色无花卉妬，坚为雪霜多。干育千年秀，根含一气和。明堂求厚栋，可得老岩阿。
帘幕临雕槛，窗疎照烂霞。园林初过雨，风日猛催花。香入游人袖，红堆刺史家。四时俱好景，终不似春华。
君构义方亭，人知善教成。恩封新诰命，词合旧题名。承袭诗庭训，辉光里闬荣。如今彩衣养，蔼蔼振家声。
锦里风光胜别州，海云寺枕碧江头。连郊瑞麦青黄秀，遶路鸣泉深浅流。彩石池边成故事，茂林坡上忆前游。绿樽好伴衰翁醉，十月残春不少留。
海云摸石近东城，莽苍春郊去路平。遶寺溪光照金络，夹堤柳色混青旌。榴花新酿盈樽渌，玉柄高谈照座清。上客西州胜京口，给鲜牛炙旋供烹。
靓妆浓淡蕊蒙茸，高下池台细细风。却恨韶华偏蜀土，更无颜色似川红。寻香只恐三春暮，把酒欣逢一笑同。子美诗才犹阁笔，至今寂寞锦城中。
贤侯新葺水云乡，虚阁峥嵘绿渺茫。波面长桥步明月，人家疎影带残阳。风中白鸟侵烟去，雨后红蕖拥袖香。从此郡图添故事，岁时遗爱似甘棠。
烟波空阔岸低回，草绿花红处处堆。一片湖光分岛溆，四边山色入楼台。从来未有吾民乐，此地欣逢剌史来。目断鄞江何日到，京师只得画图开。
翠琰何年沉朽壤，羡师寻访得其余。应同湘水断碑字，难辨韩陵片石书。汩没身名真梦幻，变迁时月易丘墟。收藏且作山中物，莫问陈鸿记事初。
宝界嵚岑路入云，闰余三月属芳辰。烟林未动阴森地，山杏寒开寂寞春。潞子岭头销白日，神农祠畔柅朱轮。乘闲自是逍遥事，谁羡襄阳倒载人。
初登西汉文章府，便领吴王第一州。绕郭白云衡岳近，满帆明月洞庭秋。
早年交契最绸缪，垂老江城为少留。濒海新城筑金垒，琐闱初远邃廷旒。过家燕坐多宾乐，到郡公余放吏休。满目湖山何处胜，蓬莱高阁正清秋。
岩栖木食已皤然，交旧何人慰眼前。素与昼公心印合，每思秦子意珠圆。当年步月来幽谷，柱杖穿云冒夕烟。台阁山林本无异，故应文字未离禅。
春去春来冬复冬，几思虚论未缘逢。歙溪道赏兄遗迹，勿少龙泓一老龙。
暇政去旌斾，杖策访林邱。人惟尚求旧，况悲蒲柳秋。云谷一临照，声光半载留。轩眉狮子峰，洗眼苍龙湫。路穿乱石脚，亭蔽重冈头。湖山一日尽，万象掌中浮。煮茗欵道论，奠爵致龙优。过溪虽犯戒，兹意亦风流。自惟日老病，当期安养游。愿公归庙堂，用慰天下忧。
久仰真风扬四海，今朝邂逅欲生莲。法灯晃耀皆蒙照，佛印灵玄孰可传。诸子丛林禅里老，十方尘刹上中天。烁迦罗眼周三际，豁破群迷量廓然。
南极星临释子家，杳然十里税青华。公年自尔增仙籍，几度龙泓诗贡茶。
风篁荫修岭，挺节含虚心。悠悠往还客，孰不聆清音。
虚亭乱石间，中有潜虬府。澄湛源莫穷，旱岁为灵雨。
谢讲竺峰寺，归隠新此桥。院幽结林表，身老寄烟霄。
真说无所示，真听无所闻。海潮山外过，妙响入深云。
物外老余生，泉发幽岩里。自可给瓶盂，不羡沧溟水。
忆昔毗耶老，杜口有谁听。还闻寂寞里，其辩过雷霆。
心寂寂自绝，此意为君说。寒云嵌空亭，独有月照雪。
高峰御皎月，深壑泻飞湍。谁来白云里，与汝凭栏看。
独尔群山里，人称狮子峰。无心自哮吼，显晦烟云中。
巨石如掌平，兀然半青嶂。钦哉昔道人，饲虎兹嵓上。
秦郎文字固超然，汉武凭虚意欲仙。底事秋来不得解，定中试为问诸天。
得失秋毫久已明，不须闻此气峥嵘。何妨却伴参寥子，无数新诗咳唾成。
金玉楼台插碧空，笙歌递响入天风。当时国色并春色，尽在君王顾盼中。
玉帝楼前锁碧霞，终年培养牡丹芽。不防野鹿逾坦入，衔出宫中第一花。
梦魂飞入瑶台路，九霞宫里曾相遇。壶天好景自愁人，春水泛花何处去。
昨夜过温汤，梦与杨妃浴。敢将豫让炭，却对卞和玉。
同欢一宵间，平生万事足。想得唐明皇，畅哉畅哉福。
蜀国佳人号细腰，东台御史惜妖娆。从今唤作杨台柳，舞尽春风万万条。
渺渺洞庭野，萧萧黄鹤楼。水通云梦浦，人渡沔阳舟。广泽侵吴壤，孤城接郢丘。山分三楚断，溪入九江流。寂寞休兵月，纷纭战国秋。吴生来赤壁，魏武定荆州。六代凭形势，群雄死寇讐。凄凉帝子宅，浩荡祢衡洲。万里浮云暮，千年故国愁。武昌宫不见，麋鹿自群游。
昨日到城廓，归来泪满巾。徧身罗绮者，不是养蚕人。
南土殊风气，冬林叶尽丹。越天无雁度，楚泽有龙蟠。
城上新开百尺楼，白云人伴白云留。山川半倚三吴胜，江汉常吞七泽流。
忆昔车公居此地，遗墟缭绕临清渊。惜哉断石文尚在，野老不识投波澜。
越地春生草，春城瞰渺茫。朔风惊瘴海，雾雨破南荒。巨舶通蕃国，孤云远帝乡。
城分二江急，树入九峰开。地隔犍牂绕，人从楚蜀来。
精气腾井络，下临群岳尊。元真戴天坐，执印朝轩辕。
南浦逢除日，天涯有去舟。蛮城和雨闭，峡水带春流。
池光复涵澈，万象皆镜入。亭观出浮云，彤彤映邦域。左右浮屠宫，岿然争嶪岌。孰云南浦陋，今始逢藻饰。
汉用亡臣策，登坛授钺时。须知数仞土，曾立太平基。
九译使车通，君王悦战锋。争残四夷国，只在一枝筇。
绵绵褒斜路，窈窈郑真谷。斯人已千载，高谊犹在目。
穷年抚剑独无眠，世路危疑倦往还。夜半无人残月白，狐鸣枭啸满空山。
岁晏云深谁与游，嵓房终夜雨如秋。不知海上三山梦，何似人间万户侯。
风雨无人弄晚芳，野桥千树鬭红房。朝荣暮落成何事，可笑纷华不久长。
朝菌一年迷晦朔，灵蓂千岁换春秋。如何槿艳无终日，独倚栏干为尔羞。
翠微寺本翠微宫，楼阁亭台数十重。天子不来僧又死，樵夫时倒一株松。
龊龊古之人，伤心广陵废。遂弦芜城歌，半夜一挥涕。蕙纨随草衰，藻黼归尘翳。魂石敛邱封，歌堂从水逝。薰光杳沈灭，吞恨徒千岁。我怀吴蜀国，祸乱若符契。目览台城墟，心感君王世。干戈日驰逐，狼虎争吞噬。山河实天堑，城阙巍地肺。霸力不久炎，倏忽如焚薙。空余万雉城，岌倚寒云际。麋鹿玩苹阴，狐狸栖棘卫。江汉含呜咽，岷峨抱迢递。荒村烟花遥，落日寒风厉。因知市朝人，自古悲兴替。
孤山扞江口，上有白帝祠。横视天下险，万流皆俯窥。古殿锁神物，悲风出阴帷。天昏瓦栋折，狐鼠亦生威。优巫日鼓舞，鬼怪生奔驰。雷霆卷蛟窟，雹火烧松枝。入户精魄动，有如阴兵随。吁哉汉盗乱，海内遂崩离。赤龙始潜跃，逐鹿过秦时。公孙奋神剑，定蜀图安危。陇坻开北户，荆门启东陲。长驱百万众，日鬭天下师。群豪插羽翼，与汉争雄雌。两帝不并立，兴亡良可悲。天运虽有在，圣贤岂无为。昭皇揽英杰，袭轨奄重基。风云共浩荡，千古余寒碑。威神竟不没，万里震南夷。
雾山琼合自云川，户有清溪种玉田。万本桃花不知处，几人曾得问秦年。
南北逢除日，天涯有去舟。蛮城和雨闭，峡水带春流。不负新年感，惟多故国愁。宁无贺新酒，徒此事羁囚。
玉文山后灵岩寺，四百年来选佛场。满地白云关不住，石泉流出落花香。
寄宿翠微颠，身疑入半天。晓钟鸣物外，残月落岩前。
一簇楼台地，嵯峨四面函。路盘七折岭，坐对六时岩。
右执范贤袂，左拍薛昌肩。举头傲白日，长啸揭青天。
叠嶂南奔似跃龙，逍遥楼畔识奇踪。云根盘地三千丈，石徇参天第一峰。岁久已知苍藓合，晓为常怪翠云封。肩舆却过株槎路，曙色岚光隔几重。
湖环阚麓任清涟，古庙尘埋自汉传。剑吐寒芒愤已雪，碑刊轶事墨犹鲜。芳名百世留青史，至行千年启后贤。爵禄可辞甘海曲，富春耕钓与骈肩。
睡起杨花满绣床，为他人作嫁衣裳。因过行院逢僧话，始觉空门气味长。
禁鼓初闻第一敲，乍看新月出林梢。谁家宝鉴新磨出，匣小参差盖不交。
阔步曾飞到广寒，一麾聊顿野云间。虬蟠涧底未失水，鹤在笼中且看山。旧日笑谈犹壮否，近来书信亦稀还。严滩桐岭宜秋醉，却恐才高不奈闲。
桐君圃外州，树石最清幽。水截三吴秀，山当百粤秋。岩坰无俗土，宅舍有高楼。画隼真才望，题舆雅唱酬。滩声环醉枕，鹭影入茶瓯。蚤晚陪清躅，梯云奉俊游。
闻道银符渡睦溪，桐山应为长清晖。渔翁几十迎舟拜，沙鸟成双夹斾飞。检点簿书茶贡蚤，体量风物橘奴肥。题舆自媿来何晚，未得云中瞩使威。
雨后惊涛激箭催，为君停櫂把离杯。宦游向老令人笑，别恨伤春触处来。故国未归江令宅，全家且上子陵台。如今遇酒伸眉醉，休问多才与不才。
关山雨雪征人泪，京洛风尘倦客心。谁信子陵溪上去，一川秋净涤烦襟。
汴水东浮不系舟，到官无事只轻鸥。不才自古侥天幸，请却俸钱溪上游。
溪山千古绝浮埃，时拂朝衣上钓台。却恐被它渔父笑，糟醨不啜又闲来。
新定与并门，天南天北人。扁舟江外客，别乘塞垣身。朔马惊鸣橐，秋鲈上钓纶。何时叙离阔，把酒碧嵩春。
漱玉鸣珠七里滩，到今犹照客星寒。卢奴有水徒千顷，未得高贤一瞬看。
十载从军去又来，强为颜面走尘埃。久惭簪笏未归去，且喜妻孥共此来。旋撷岸蔬供野饭，欲题岩壁拂苍苔。子陵昔日诚高趣，未必全家上钓台。
千家楼阁丽朝晖，人到于今说钓矶。雨后数峰骄欲鬭，春来两港活如飞。高吟多谢沈家令，中酒长怜杜紫微。更爱严城无锁处，白云摇漾去还归。
久从光禄长城戍，却到严陵旧钓滩。休问簿书边报急，且听宅舍水声寒。舟浮南渡云千里，睡起东窗日数竿。寄语晋溪溪上月，楚天虽远一般看。
新定溪山国，病怀忻所依。桐君谈药妙，严濑得鱼肥。吏退钞书谱，朋来典道衣。轩车如顾我，春酒上苔矶。
官曹苦覊束，祈灵得幽便。夹路松披纷，蹑石烟分练。迎轩玉泉响，鸣驺沙鸟散。晓日破霜阴，前峰蔼葱蒨。逶迤步高阁，窈窕出云汉。坐来清思生，语余疏磬缓。方将尘滓涤，还忧簿书乱。偃旆拂归鞯，回首青猿断。
积水照层峰，登临谁与同。望来生羽翼，醉欲上烟空。细细湿花雨，疏疏开袖风。新安江上景，尽属此楼中。
南州富潨射，万壑纵奔濑。兹泉一何高，夐与寥廓对。邈非猿鸟到，迅恐岩磝碎。霜落天地清，玉立江海外。人区未蒙泽，蛟龙兹有待。浅石谅难渟，当与云涨会。
桐川本无尘，况此幽阁逈。万木含秋声，一轩与天浄。前峰翠分滴，后谷语相应。槛下江云归，檐前古雪凝。岩僧对游客，湛若寒冰莹。百虑缘心空，独饭随疏磬。嗟余本林壑，谬与世纷竞。一作市朝人，几伤麋鹿性。旧山别来久，萝蔓锁幽径。长恐客沈深，未得归期定。息中来此境，时觉襟韵胜。犹媿招隠心，联为小山咏。
郡僻好藏身，心闲久无事。前轩饱食罢，后庵取茶试。岩边启茶钥，溪畔涤茶器。小灶松火然，深铛雪花沸。瓯中尽余绿，物外有深意。滥官来此游，时得拂尘累。莫笑后庵茶，闲中好滋味。
花木方塘小，楼台宅院深。以何消俸禄，无事任山林。雨雪覊游路，风沙苦战心。若论当此景，不啻万黄金。
遂翁亭畔碧桃开，招隠溪头画舫回。曾奉云鸿此真赏，到今羽翼出尘埃。闲窥玉字书千卷，渴饮金茎露一杯。别后霜天苦寥阔，海云深处望公台。
井落瓯闽近，乡亭百粤连。一蓱游宦客，两桨上滩船。石壅千寻浪，山围几匝天。乱篙鸣远屿，群噪捧危舷。峡断疑无路，汀回复济川。林深羡沙鸟，村近喜人烟。岂昧垂堂诫，都由稍食牵。家山旧庐在，蚤晚赋归田。
十年塞外忆江山，今日扁舟纵眼看。匝岸野花红似簇，避人沙鸟起成团。放怀自古酒为得，老笔到今诗最难。君解高吟我方饮，几人能共此清欢。
郑宰金闺彦，年来解绂归。囊装轻剑在，场屋故人稀。水馆酒初罢，霜江颿欲飞。无烦重回首，行矣近天晖。
海角千家郡，天南一水涯。倦游慙梗泛，多滞喜瓜时。弱羽诚难振，危根只自持。几门尝际遇，百步亦参差。万壑喷霆雾，千峰出险巇。牢愁客星见，孤节涧松知。贺厦宁无托，披云幸有期。鲁堂金石地，商欲再言诗。
碧泉千脉泻金沟，名是东南俗阜州。任昉旧诗题县石，贺齐高叠照江流。月明几处游归客，春色何人醉倚楼。我是江潭钓鱼者，喜君相见且相留。
新安泉石最为佳，多病何劳养岁华。药好幸依桐圃近，山安惟畏酒垆赊。狂思逸客浮沧海，渴想仙人饮绛霞。欲傍重阳搘策起，菊房新小玉生芽。
楚枫丹外客颿稀，水拍长天鴈字垂。乐事喜逢千日酒，凭高正在九秋时。吴歈调笑歌杨叶，蛮鼓鉴闳引柘枝。使骑相逢且留饮，行看卓马辔如丝。
新安江碧郡楼危，九日登临醉袖垂。莫笑松筠岁寒地，却胜桃李艳阳时。清渟酒莹红螺面，窈窕笙攒碧玉枝。未必尊前叹迟暮，几人如我始牵丝。
望江亭上望桐江，烟水茫然隔锁窗。擢第蚤同丹桂树，从军俱在碧油幢。天遥皓月人千里，书托红鳞锦一双。开府时多家令瘦，酒旗犹恐未相降。
尽逐鲸鲵埽八区，故人惟我更无余。云台功将任图画，天上客星闲卷舒。若把杀人来逐鹿，争似全身归钓鱼。先生有意羲皇外，不为林泉傲帝居。
十年前倅北州来，平日风情尚壮哉。玉水声中寒濯笔，石楠乡里夜衔杯。可怜白首成何事，犹得红旌向北回。太守故人应笑我，践言堪媿子陵台。
嫩苗苒苒头角秀，柔桑褭褭阴影轻。茆簷饭起上马去，一声雨后黄鹂鸣。
无端未得归林下，又向南方拥使麾。夜宿禅关更萧洒，一轩寒月照清池。
桐庐江水碧，百丈见游鱼。元是新安水，流从下濑初。清风寒到底，明月静涵虚。尘土谁难濯，人心自不知。
扁舟下桐圃，霜月满寒潭。疏钟一声起，清与天地参。春容逗万壑，窈窕出层岚。覊魂不成寐，洗耳涤尘贪。
无诸地无霜，从古困炎热。晓出桐江口，喜见群峰雪。酌酒高颿下，归思满寥泬。从今不系舟，泛泛老清澈。
泷口波自平，沧洲分两溪。辛勤下百粤，乍出天一涯。近入桐庐市，潮水滥中泜。不闻湍濑声，沙鸟浩然飞。然我两俱适，吾亦浩然归。
未到子陵台，先见龙门石。万物镇群峰，闯然耸双壁。清泉界中道，亢若高门辟。樵童走深径，渔户掩沈碧。白首钓鱼郎，不知有行客。
前岁过此州，手持七闽节。虽远更惮劳，揽辔迟明发。回瞻七里滩，何日榜舟歇。幸得满三年，解符下瓯粤。却到新安江，依然旧澄澈。敛巾照江水，无白可添发。州人多故吏，罗立皆磬折。问我此去心，复有何施设。兴言顾诸老，谢尔相慰说。此度归来心，可共严陵说。
三月悲风瑟瑟寒，小船舟檝渡溪难。日高待得过岸去，回首修篁千万竿。
雨后桐江木叶稀，坐棠无事枕闲欹。扁舟几认严君钓，古壁多逢沈令诗。夜静好当轮省宿，晓寒堪忆趁朝时。山城寂寞郎官贵，想对秋风动所思。
何幸乡枌托使麾，忆曾淮澨见风仪。泉分龙岫成新酿，庙锁琼蕤换旧枝。二水清涵潭月夜，千峰晴卷雪云时。向来萧洒称名郡，少缓龚黄次补期。
渐老故人少，与君兹晤言。方山共邻里，好畤旧田园。溪色寒生枕，松阴翠入轩。犹怜巾子在，相对举清尊。
龙盘山影倒寒流，十里屏风翠入楼。画笔肯归涵碧手，湖光疑对涌金秋。主翁爱客排三雅，渔父忘机任直钩。为访红云遶花岛，满船歌舞按梁州。
昔日贤侯多兴咏，为怜萧洒复潺湲。一桥飞处横牛渚，二水清来见浙源。雨涨瀑泉添岳面，晚晴春草带潮痕。好风新月相留意，只恐张纲拥使轩。
英衮多年去竹轩，更思风节记山樊。抗言后坐遗忠美，通使河源旧策存。诗石欲留千古永，棠阴还对一楼繁。使君才望须相继，莫厌林间驻画轓。
天下儒宗不世勋，履声今绝岂重闻。空余逸韵传流水，犹喜清风在此君。山倚孔祠分积翠，篆寻严濑挂香云。接花酬倡将三记，时拂尘篇见旧文。
灵源曾记古篇章，飞入霜筠万丈长。六月林风吹宝瑟，九秋山翠坼银潢。试茶石鼎云含液，酿酒兵厨菊有香。到此欲知真玉性，不为圆折本来方。
石磴松阴一化城，泉源疑透古瑶京。僧知到耳此根静，客来洗心诸虑清。星记祥光重璧合，蓝田霁色暮烟生。潺湲似识君将去，相送出山多别情。
鱼跳莲叶青钱小，雪压花枝玉燕参。细草使轓瞻鹿扰，微风池果落鶑含。满瓯春茗浮仙露，一点尖峰滴翠岚。却逐归舟更多景，晚来雌霓挂寒潭。
冻醪卢橘助登临，此地相逢旧有音。石润自知梅信蚤，池方应为玉流深。诗成千色排清砌，话久花枝转夕阴。不见避疆妨底事，月楼归去正龙吟。
君把元英诗集披，群山依旧遶轩墀。杜陵几醉花前地，谢客曾吟日落时。雨过荷香兼酒美，云深泉韵透帘迟。佳名大约称千数，百万岚盘一一奇。
主人今向日边归，犹有清香满谢池。为嘱西风莫摇落，不禁顦顇夕阳时。
花意知君改外台，乱红飞尽见苍苔。纵教颜色明年在，前度刘郎肯再来。
动非缘境静非禅，物物前尘现四天。此地筌蹄求妙论，有时璎络献诸仙。欲梅泉石多秋思，过夏松篁聒昼眠。一个攒眉招不至，劳师香火漏沈莲。
烟卷龙绡艳格殊，彩霞翻处好风俱。几杯仙露含秋色，一曲蟾宫在画图。雨送清香浮酒面，泉飞幽韵透城隅。州民多有东南美，尽应嘉招入幕无。
万叠湖山烟水滨，朱门画戟闲松筠。登临不踏红尘路，燕寝长居紫府春。画静欲骖风外驾，夜寒疑是月中身。我惭白首方怀绂，犹得蓬莱作主人。
海天东下越王州，碧城缭绕环山丘。春晴紫翠堆绮屋，日暮烟雨藏朱楼。禹祠花底金穴峻，贺老门前银汉秋。何当独把钓竿手，笑拥一艘东去游。
书报蓬莱高阁成，越山增翠越波明。云收海上天地静，人在月中金翠横。游女弄芳珠作珮，仙人度曲玉为笙。会须长揖浮丘伯，醉听银河秋浪声。
叠岫敛余霞，轻舠簇远沙。斜阳媚城郭，细柳杂汀花。两两联归骑，萧萧起暮鸦。谁知故园兴，闲在使君家。
疎竹闲花阴，了无尘土侵。旌麾千骑长，风月一堂深。海气生吟榻，烟香披醉襟。山翁方自得，莫问去留心。
老去春来事事慵，春阴独酌小楼中。一千里色江南岸，二十四般花信风。祗有谿山迎醉目，更无尘土倦樊笼。鹪鹩自得诚堪笑，诗有余狂酒有功。
堂上萧然昼户开，澹松疎竹荫苍苔。白云无事不肯出，幽鸟有时还自来。何处覆车迷径路，几人缓颊走尘埃。支离得意谁知我，自对庭花引一杯。
纤纤初日射西楼，楼上帘旌卷绣钩。数襞断云秦望晓，一声寒雁鉴湖秋。烟波憔悴西施国，风月飘零范蠡舟。莫向登临动怀古，有情多为等闲愁。
望海亭前春色深，风光澹澹海沈沈。潮如世路来还去，山带城芜古到今。坐见微云生别岸，吟惊幽鸟起层阴。劝君莫苦凭高望，惊动子牟千里心。
昔览微之州宅篇，待将屏障写山川。更看白傅明月句，欲上高楼跨紫烟。盘纡星斗旁六郡，零落风骚三百年。乔木自存人自远，可怜香案旧神仙。
密雪晓初霁，朝阳霭融融。隠几高堂上，坐对飞来峰。梵塔倚天半，楼台出烟中。岧然金银阙，瑰碧交玲珑。渐转皎日高，杳杳闻疎钟。天和发秀彩，灏气如腾虹。况予世虑疎，久矣渟心胸。更临物外趣，愈觉万缘空。
向晚西园饮乍阑，山公酩酊上轻鞍。东方千骑随车出，南国佳人夹路看。纵目渐迷山色远，回头犹忆水声寒。归来未放宾游散，更赋新题刻烛观。
会稽太守无事时，缓带长作渔樵嬉。大航平榻引宾从，谈笑晚从湖上归。湖边居人望簇簇，湖岸花木情依依。环峰晻霭天四垂，渌水荡漾双红旗。城头叠角已平西，船上樽酒含余辉。冷风徐引江鹄飞，白云回首清猿啼。渔讴菱棹烟火微，使人却厌千骑随。归来楼阁上灯后，时觉天风清满衣。
稽山何崔嵬，奠此东南区。群山状趋附，万壑流萦纡。畴昔大禹来，简计天下书。诸侯率麏至，万玉争凫趋。防风独强梁，后至行趦趄。天威不可舍，败骨盈高车。至今憔悴烟，惨澹藏封隅。遂令百世后，尊王无异图。乃知圣人心，赏罚尽贻谟。
每日谿头醉脸红，归来庭院夕阳中。依稀听得家人语，扶起五云谿上翁。
城郭鏁山林，自无尘土侵。一峰来海上，高塔起天心。世路有盈缩，灵泉无浅深。使君今老矣，闲处得闲吟。
宝穴千峰下，严祠一水傍。夜声沧海近，秋势越山长。薄葬超前古，贻谋启后王。万灵何以报，终古咏怀襄。
宛委山前舣画船，攀萝渐入太霄边。因寻大禹藏书穴，深入阳明古洞天。万壑秋光含细籁，数峰寒玉立苍烟。宝函金篆久稀阔，欲就皇人讲数篇。
晓出五云扃，皎日丽初宿雾歛严祠款灵秘。拂衽天风散，不听。
秦望山前晓雁斜，蕺山云外看黄花。谁能蔕芥关心绪，且插茱萸伴物华。岁计簿书宁有尽，日生公事了无涯。樽前况有兵厨酒，不待兵厨酒亦赊。
萧寺禹祠傍，人闲白日长。讽经闻海穴，洗钵动湖光。台殿留风月，烟云起栋梁。游人晚囘首，松竹自苍苍。
永日跻云峰，向晚下秋谳。却望碧城中，楼台翠烟满。前旌拥归骑，缓辔徐驭隠。旷望写予心，平波海天远。顾予畴昔志，本以锄犁挽。敢望麋鹿资，遘此云龙旦。金门容窃步，玉殿叨灵睠。复此千骑来，日逐纷华战。平生知退意，长畏岁月晚。行当引初服，还把芰荷翦。
寄问副车毛国镇，别来风味久如何。蓬莱阁上谁同饮，宛委山前几番歌。应向兰亭摛彩笔，曾教西子画清蛾。若还问我今何似，比著前春醉更多。
蓬莱阁上牡丹开，尽日凭栏望外台。不敢登门谒樽酒，且教山仆送花来。
雨后稽山紫翠毫，使君千骑压云鼇。楼台日暖花木丽，河汉夜凉丝竹高。瀛馆久淹骐骥足，越人今识凤凰毛。江南老守思离阔，梦想时过白鹭涛。
越国风光与众殊，贰车才调世应无。晴楼对酌云平海，夜榻分题月满湖。吟啸江山君好手，主张诗酒我非夫。行当乞挂朱轮去，别作香山九老图。
尺一除书与会稽，陋儒何以报天辉。岂惟大幕张红旆，更得全家住翠微。千骑晚随龙节去，一帆春送鹢舟飞。支离莫道攘空臂，乞得越州金印归。
每年每遇清明节，把酒寻花特地忙。今日江城衰病起，佛前新火一鑢香。
拂雾酴酥酒满巡，越山如鬣水如鳞。日边虽望龙庭远，海上初传凤历新。好景融融来破雪，和风细细欲黏人。莫言老守无心计，排比宾僚醉过春。
腊雪常闻百厉销，今年腊日雪飘飘。山公预喜明年熟，擘画开春买酒瓢。
至今千丈松，犹伴数岩雪。不见纤尘飞，寒泉皓明月。
东吴王孙归挂冠，玉丝红鲙满雕盘。狂吟但觉日月久，醉舞不知天地宽。小圃移花山客瘦，夜窗捣药橘童寒。新书近日成多少，且告先生旋借看。
东客从来过虎丘，橘花渡口维扁舟。阖闾宫殿不可见，但对古塔寒飕飗。忆昔夫差全胜日，水犀十万横吴钩。楚山既掘荆人冢，越岭仍将句践囚。岂谓西施能破国，谁知麋鹿上台游。唯有吴王在时月，夜深闲照剑池头。
泛泛松江水，迢迢笠泽边。万年知禹力，灌溉有余功。
小小仙踪去不还，空标遗冢落人间。钱塘门地家何地，回首临平隔断山。
烟波万里浮舟国，云木华亭鹤唳乡。欲驻野王船一饷，数声风笛肯相将。
令狐太守好权奇，画楼新建月波晖。风光似逐水仙去，物色如从云汉归。春澹瀛洲浮海曲，涛惊渤澥起天围。从今便作月波唱，醉拍姮娥金缕衣。
晋氏开霸图，潜飞入坚壁。梦日有余祥，留鞭无旧迹。虽矜钱凤计，终堕太真策。不作忠良臣，高城有何益。
东南真赏有齐山，路隔江湖到者难。绝笔扫成千仞翠，数峰高挂一堂寒。林僧旧居云泉侣，刺史今为待从官。还似东阳重涵碧，丹青写入雍州看。
句章太守钱君倚，湖上新为众乐亭。花木岂徒游子爱，笙歌长与郡人听。坐来高韵天风起，饮罢余香夕雨零。安得凭阑纵吟笔，玉觞遥对数峰青。
庙中桐叶手中文，闲读高碑拂素尘。异陇归禾曾是主，徒林射兕独留神。关河莫问周秦事，花木谁分汉魏春。惟有门前旧溪水，秋风幽咽送行人。
皇华使者临清晨，手开宝轴香煤新。沿名与字发深旨，宸毫洒落奎钩文。精神高远照日月，势力雄健生风云。混然气质不可写，乃知学到非天真。缄藏自语价希代，谁顾四壁嗟空贫。臣闻帝舜优圣域，臯陶大禹为其邻。吁俞敕戒成典要，垂覆后世如穹旻。陛下仁明如舜禹，豪英进用司鸿钧。臣襄材智最驽下，岂有志业通经纶。独是丹诚抱忠朴，常欲赞奏上古珍。又闻孔子春秋法，片言褒贬贤愚分。考经内省不自称，但思至理书诸绅。乾坤大施入洪化，将图报效无缘因。誓心愿竭谟谋义，庶裨万一唐虞君。
中朝鸾鹤何仪仪，慷慨大体能者谁。之人起家用儒业，驰骋古今无所遗。当年得从谏官列，天庭一露胸中奇。矢身受责甘如荠，沃然华实相葳蕤。汉文不见买生久，诏书晓落东南涯。归来俯首文石陛，尹以京兆天子毘。名都翼翼郡国首，里区百万多占辞。豪宗贵幸矜意气，半言主者承其颐。昂昂孤立中不倚，传经决讼无牵羁。老奸黠吏束其手，众口和附歌且怡。日朝黄幄迩天问，帝前大画当今宜。文陈疏举时密启，此语多秘世莫知。传者籍籍十得一，一者已足为良医。一麾出地番君国，惜此智虑无所施。吾君睿明广视听，四招邦俊隆邦基。廷臣谏列复钳口，安得长喙号丹墀。昼歌夕寝心如疚，咄哉汝忧非汝为。
南方之强君子居，卓然安道襟韵孤。词科判等屡得隽，呀然鼓焰天地罏。三年待诏处京邑，斗粟不足荣妻孥。耳闻心虑朝家事，螭头比奏帝日都。校书计课当序进，丽赋集仙来显涂。诰墨未干寻已夺，不夺不为君子儒。前日希文坐言事，手提敕教东南趋。希文鲠亮素少与，失势谁复能相扶。崭然安道生头角，气虹万丈横天衢。臣靖胸中有屈语，举嗌不避萧斧诛。使臣仲淹在庭列，日献陛下之嘉谟。刺史荣官虽重寄，奈何一郡卷不舒。言非由位固当罪，随漕扁舟尽室俱。炎陬此去数千里，橐中狼籍惟蠹书。高冠长佩丛阙下，千百其群诃尔愚。吾知万世更万世，凛凛英风激懦夫。
君子道合久以成，小人利合久以倾。世道下衰交以利，遂使周雅称嘤鸣。煌煌大都足轩冕，绰有风采为名卿。高名重位盖当世，退朝归舍宾已盈。胁肩谄笑不知病，指天报遇如要盟。一朝势夺德未改，万钧已与毫厘轻。畏威谀上亦随毁，矧复鼓舌加其评。透迤阴拱质气厚，两豆塞耳心无营。鸣呼古人不可见，今人可见谁与明。章章节义尹师鲁，饬躬佩道为华荣。希文被罪激人怒，君独欣慕如平生。抗书毂下自论劾，惟善与恶宜汇征。削官窜逐虽适楚，一语不挂离骚经。当年亦有大臣逐，朋邪隠缩无主名。希文果若事奸险，何此吉士同其声。高谭本欲悟人主，岂独区区交友情。
人禀天地中和生，气之正者为诚明。诚明所钟比贤杰，从容中道无欹倾。嘉谋谠论范京兆，激奸纠缪扬王庭。积羽沈舟毁销骨，正人无徒奸者朋。主知胶固未遐弃，两轓五马犹专城。欧阳秘阁官职卑，欲雪忠良无路岐。累幅长书快幽愤，一责司谏心无疑。人谓高君如挞市，出见缙绅无面皮。高君携书奏天子，游言容色仍怡怡。反谓范文谋疎阔，投彼南方诚为宜。永叔忤意窜西蜀，不免一中谗人机。汲黯尝纠公孙诈，弘于上前多谢之。上待公孙礼益厚，当时史官犹刺讥。司谏不能自引咎，复将已过扬当时。四公称贤尔不肖，谗言易入天难欺。朝家若有观风使，此语请与风人诗。
昔贤履道第，平时洛都选。门外多风尘，林端出台殿。名园迤逦清，小径萦纡转。修竹环数亩，可爱清不变。冰生流水静，叶尽危巢见。晴日破云来，游鱼过池面。君意高如鸿，孤超遗健羡。兹游恐难屡，历览岂云倦。放怀穷幽趣，回首抱归恋。裁诗赋景物，芬葩有余绚。呼童秣予马，追闲性所便。
乐天本才士，羽仪初颉颃。脱身避祸机，遂得林泉尚。生爱香山游，死亦香山葬。悠悠醉吟魂，终古填幽圹。小堂松桧间，跻攀白云上。春日照伊流，素波明演漾。草树岂有情，一步一囘望。
岁晏物景薄，屋阴向晚饶。轻云隠微月，残雪栖枯条。夫君有高适，顾我慰寂寥。潇洒开北堂，拂榻延良宵。前几陈古书，坐见千载遥。间亦发新句，幽思含九韶。神明静外照，念虑醉中消。扬雄戒丹毂，颜子安一瓢。良玉不火变，翠柏宁霜雕。此心固独往，声利讵得招。罏灰寒更划，灯灺落仍挑。相看数漏板，后会诫重要。
东南有佳士，文高志清苦。翩然请郡章，入居使君府。霅水生春澜，莹净沙可数。霁日明旌旗，长风送铙鼓。烟帆十丈船，湖山一抔土。橘嫩宴亭秋，茶香斋阁午。神欢所适宜，动默造幽覩。应念怀铅人，垂头证鱼鲁。
吾友多称君，思见寒附火。气温玉开籍，才敏镞加笴。尝于师鲁书，言词屡及我。乖疎久益新，慕合迎已可。奈何縻组绶，无路动车輠。近乃得百篇，能诗今信果。清寒水石春，怪险蛟螭锁。远念烟鸿去，呈妍露葩娜。古人虽已矣，风流未应堕。东来勿后期，山桃缀红颗。
贱者易屈志，少年多直情。子独修节行，爱护如目精。辛勤走铨省，历岁才点名。舍居在穷巷，门户面西城。妻孥愁屡空，独尔心无营。驱骡从僮仆，间或造予庭。是时杨叔武，相值极驩诚。妙言发潜稸，远意倍幽萌。羞谀刺俗子，指急条边兵。过从岂云厌，时节忽峥嵘。叔武守岳阳，别去方行行。子今复之蜀，蜀道天险并。橐中无一钱，剑外几百程。春风卷地来，凡草犹奋荣。如何使之人，憔悴气与形。内富在乎我，外穷系于生。此事久已判，努力敦诚明。吾友黄君度，实乃浮其声。子往从之游，切磨固相成。
昔子尚穉孩，从亲来此邑。今子稽簿书，职守仍前袭。岁月曾未几，风流正相及。新硎刃益铦，旧署墨犹湿。非徒使气奋，固使家声立。征调事渐繁，须材时所急。何不一轩翔，荣名亦可拾。勖子乃自省，满颜抱羞涩。
香泾无故流，胥台有余基。太伯以德启，后王结心师。夫差昔好战，戈矛临越陲。天蟹须食稻，未拯吴人饥。于今十一贡，贫甚吴王时。全吴古都会，腴田溉湖陂。雨晹适小变，数米不足炊。吾知事本末，本末何由知。家户徼福利，坐输黄衣儿。平籴连拖漕，入朶天兵颐。囷窌不夕储，势若偷生为。长虑且后顾，荀卿有良规。
遥夜吴江濒，露坐须成葆。天空不带云，野逈正收潦。徘徊波上月，滟漾浮光好。清风送炎歊，翻觉秋气早。乃问苕溪路，舟虞为予道。水行至州下，楼台压烟岛。净居譬如仙，嘉产极富媪。念君镇雅俗，适以资恬浩。岂不欲一往，驩诚寄凫藻。纵游穷佳赏，剧论写幽抱。嗟予远庭闱，六年见春草。终日讽陔兰，无路羞羊枣。胡为久去家，一虑心如捣。今而赐告归，计课免雠讨。前之奉慈颜，敢惮勤舆皂。北来尚何时，汀洲白苹老。傥得杯酒同，为君一醉倒。
名第同一籍，家园连七闽。何为别眉宇，于今十四春。昔子补一尉，扶病走风尘。归来解组绂，宴处颐精神。架书括遗逸，瓮酎涵清醇。东阡与北陌，候问通慇懃。或言疾良瘉，呼卢气益振。或传近诗句，平淡与古邻。语之天下事，塞耳不复闻。宁当决引去，道固有屈伸。嗟予仰尺禄，对雠中秘文。天子误采拔，指名填诤臣。力微责任重，百虑加一身。列章乞便郡，赐告迎慈亲。穷冬过梨岭，山蹊出幽榛。俯深下坎井，斗起攀苍旻。水石啮晚沙，霜风变朝皴。粲粲涧中花，孤芳能自珍。班班云上鸟，朝鸣亦求群。岁晏时节动，天遥客愁新。去子无跬步，笑语绝燕秦。作此欲招隠，翻愧林泉人。
虚亭城西隅，开槛俯临北。青山正相向，万状呈峭格。落日涵紫翠，深春变颜色。云石抱幽致，猿鸟自娱适。上穷林端寺，下见海内国。贤侯乘闲来，四座揖佳客。歌吹有杯酌，笔研角文墨。雄谈连今古，大笑一欢戚。嗟物亦时遇，旷久兹乃得。从知闽州图，复记新名迹。
清溪曲曲抱山斜，遶溪十里蔷薇花。春风吹香袭人骨，乾红淡白相交加。眼睛眩晃不能视，烂如赤日凌朝霞。时有扁舟向中下，共疑来处从仙家。于时邀我临流饮，下踞大石盘犬牙。平生意气一快论，屈指世务还惊嗟。酒酣襞纸探强韵，胡涂醉字成乱鸦。侵更把火入官舍，下马犹吟诗各夸。何言花落悲人世，只见溪流度岁华。今年初夏我复至，深丛晚艳余孤葩。山川故物依然在，惟子别路幽明赊。想象音容杳何许，桂旗猎猎随云车。悲来独坐荫芳树，涕泪挥洒沾黄沙。行人怪我爱溪水，那知此恨无边涯。
临津馆下日衔西，风卷寒潮上碧溪。画船急桨随潮去，山川满眼烟凄迷。醉起开船看潮落，林深日落哀猿啼。离魂复与潮东下，兀然愁坐心酸凄。今年赐告归乡里，翩翩飞鸟投故栖。双亲素发喜我至，鞠抚欢笑如婴儿。东阡北陌来庆问，妪翁罍醆交持携。虽欲晨昏在环堵，奈何职守通金闺。春暮辞家就行役，幽兰在手空萋萋。闽州太守意慷慨，一见欢甚无町畦。欲令邦人满瞻听，洒酒高会挝鼓鼙。我知君侯落落者，胸中气象盘虹霓。问之当今至急务，无若羌虏方突梯。君言区处果得术，势类秋隼持寒鸡。养兵精悍不在众，黠贼头颅可立提。海隅僻郡谁与语，强欲论列惩吹齑。又言人生尚忠孝，二者轻重均铢圭。以谏名官宜尽节，健行勿絷骅骝蹄。别来破热走山驿，神疲骨瘦颜容黧。作诗遥寄复感激，岂不戚戚论乖暌。
十月淮水平，莹净铺寒簟。浴日弄净光，涵山碎青点。开帆直千里，快去曾非渐。盲风斗作势，怒浪立呈险。枯林助呼嘷，巨蜃工腾闪。偎崖少休息，系缆犹欹飐。忠信古云伏，奸邪神所贬。扣心良自安，潜祈亦羞谄。夜分群籁息，天明恶云歛。霜威寒更清，霁色鲜可染。怀安固俗喜，乘危岂予歉。赐告虽庆幸，被恩实惭忝。慈亲慰衰发，娇儿别啼脸。人情足爱恋，将思辄闭掩。世事忽忧来，惊起类痴魇。金絮北饵胡，弓刀西压陕。天子欲求理，群材务搜检。大明破昏医，久弊刮痕玷。有如广厦时，拙者亦磨剡。行路勿迟迟，流年空苒苒。
勤为浮屠人，形类心不偶。独负山林栖，远犯风尘走。如闻大众居，乃是贤豪薮。专意学文章，韩编不离手。退之所尚者，岂以言深厚。径驰周孔域，不为杂说诱。大凡民之生，虫豸均一丑。圣人酌中道，君臣与夫妇。饮食若衣冠，事行而易守。不喜释老言，诋斥遭诬负。子今读其书，无乃相纷纠。学本勿学末，何为恤众口。
君家有美竹，绕庐千百个。种时意虑深，别后年华过。颜色日益新，根本久已播。石间鸣溜去，烟外哀禽和。子特何依因，兹焉辜啸卧。慈亲齿发暮，学宦非敢惰。风云乖会遇，羽翼顿摧挫。遗经极精究，收功若计课。怀策游巨公，鲠语几喙唾。忍腹大穷归，离魂费招些。予尝欲论荐，身微蚁在磨。藉令或指擿，声名屡自堕。吾师天下贤，黠羌久未破。屈礼致豪英，隽材多将佐。古来死恩士，乃是翳桑饿。况子挟所能，何门不惊坐。丈夫感气义，岂肯类市货。行矣勿栖迟，曷日祖车轪。忆竹夙有尚，直节无染涴。勉哉困益坚，持之以为贺。
吾友守道气刚劲，丑邪扶直出天性。意高身贱无所发，胸中事事先后并。襄尝畏其大勇果，愿以中直为得正。忽闻鲁士李山英，移书告之要力行。曰今天下最急务，边头战守羌夷横。异术纷回蠹化原，佞夫欺巧疵邦政。生民失职餽歛繁，势若久旱方雩荣。安得快雨洗长空，万物萧森蒙大庆。古人有以身徇言，前者已僵后者更。况值朝廷上宽大，苦谏兼容天子圣。我疾不幸子可属，或列封章或庭诤。勿学得路世俗儿，软语妖歌日酣蒏。乃知山英落落者，支革虽疲心愈竞。予思物理似颠倒，难用智愚准衰盛。贤豪既少遇又稀，或老且困壮而病。就令贵显亦迍踬，尤触阴机石临穽。一思九叹起呼天，何等官曹司是柄。由来宰主都冥寞，用舍惟时穷达命。山英归去亦何恨，门外无尘春色净。回看名宦似浮沤，都把雄心付觞咏。
郡楼瞻东方，岚光莹人目。乘舟逐早潮，十里登南麓。云深翳前路，树暗迷幽谷。朝鸡乱木鱼，晏日明金屋。灵泉注石窦，清吹出篁竹。飞毫划峭壁，势力勿惊触。扪萝跻上峰，大空延眺瞩。孤青浮海山，长白挂天瀑。况逢肥遯人，性尚自幽独。西景复向城，淹留未云足。
太守职民治，诏书劭吾农。载酒事缅邈，作室当廨中。况凭轩牖高，中视田野功。澹沲沐新泽，依微生柔风。江潮涨新绿，山麓延朝红。耕鉏时节动，歌谣声意通。慙非共理材，幸遘频年丰。未厌畎亩乐，驾言谁相从。
淅沥凉风来，空郊生暮寒。山气鬰苍苍，江流去漫漫。阖关行人稀，投栖夕鸟还。疎钟度林际，华月吐城端。徘徊待遥夜，露下明河宽。心朋隔万里，独坐起忧叹。
秘书昔共官临漳，时呼三子侍侧傍。修瞳阔颡善应对，举措不类群儿行。遥知成就在他日，尔时迄今十载强。闽州太守无伎术，乞持符竹还故乡。近观诏书下郡国，选访行实登俊良。嶷然三子复过我，衣裾飘洒凝秋霜。各携编轴几百幅，互以理要充词章。久之潜思叩幽眇，角牙腾触声礌硠。言归温陵入场屋，争奋笔舌论短长。海鹰上云出瓜翼，天马历地无羁缰。秘书多才晚未遇，有如此子传义方。吾徒沉升不须议，且看少者腾声光。
朝家岁取天下士，官守小大悉分治。育材论荐苟失宜，德业英豪苦难致。予尝备员内供奉，作书参议科场事。乡举察廉未易复，责其节行在长吏。策之当世之大务，适时可以观周智。问之六经之归趣，知言可以见精意。众贤一划天子可，开设学校朔南被。世儒苟欲便有司，诏令初传寻已置。今年郡国选多士，糊名仍旧搜瑕颣。常忧玑贝随手遗，往往中夜起不寐。拆封辨号指姓名，十九冥合州人议。耽耽黉舍秋景长，芳殽旨酒邀宾醉。惜哉今乐与古异，遣士礼数不能备。霜天寥寥万象清，健风开送群飞翅。大明帝居一气傍，春日照耀桐槐翠。勉思奇策当天心，厚禄荣名时所贵。时之所贵亦外物，君子存诚思远至。
君为滁上守，乘间务幽寻。群从留山阿，美望穷前林。良醼追佳赏，高亭旷遐临。烟云无定姿，水石唯清音。静见鱼鸟适，遥闻鸡犬深。时节屡丰有，民里无欺侵。岂独延众物，因兹托冲襟。大笔每绝唱，芳樽宁孤斟。别日念已长，来期讵能今。安得凌风翰，相从殚岁阴。
峭峻钓龙石，飞亭压其端。旷彻四无际，因之名达观。扳云跻大庭，仙路何纡盘。秋明澄远绿，晚霁凝新寒。城郭烟火稠，水陆渔樵安。偶暇按民俗，适游心意欢。鸣弦俯清流，对酒环苍山。重拂衣裾净，从带夕岚还。
源流出何山，涌涸兹有异。湛然盈不泓，余波下金地。清甘本无滓，渴饮得真味。端能发茶色，博亦资农利。矧兹民俗安，湓溢尤可憙。满酌复携归，良追曲肱意。
青松苒苒门前道，根氐坚牢颜色好。鸣籁萧森风雨生，紫鳞开动龙蛇老。天若有意别留种，百年其下无纤草。雷霆遶遶雪霜重，劲节支扶不颠倒。野姿峭拔已背时，肯要藤花彊缠抱。南方赤夏苦蒸湿，万木无声就僵槁。忽经密荫少休息，肌骨便惊秋气早。寄言匠者忽复顾，留作清凉除热恼。
龙在固神物，动与风云会。胡为脱渊泉，辄触钩纶害。无乃护明珠，睡目方瞢昧。而或嗅香饵，贪涎适沾霈。不尔腾角牙，自衒鳞虫最。来应山岳摇，去等蝉虵蜕。传闻旷百世，兹事久晻暧。空余古台石，硉矹尘沙外。湍流卷白日，岩壑动清籁。乾坤终苍茫，物理有否泰。
三年对小栏，花蘤见颜色。红薇开已久，春风长先得。素馨出南海，万里来商舶。团团末利丛，緐香暑中拆。余畦十数种，亦自尚风格。念尔幽芳性，乞致多手植。瑶草固微生，栽培子岂德。别去重来看，犹使中情恻。
晓行东城隅，光华著诸物。溪涨浪花生，山晴鸟声出。稍稍见人烟，川原正苍鬰。
苍山走千里，斗落分两臂。灵泉出地清，嘉卉得天味。入门脱世氛，官曹真傲吏。
造化曾无私，亦有意所加。夜雨作春力，朝云护日华。千万碧玉枝，戢戢抽灵芽。
春衫逐红旗，散入青林下。阴崖喜先至，新苗渐盈把。竟携筠笼归，更带山云写。
屑玉寸阴间，抟金新范里。规呈月正圆，势动龙初起。焙出香色全，争夸火候是。
兔毫紫瓯新，蟹眼青泉煮。雪冻作成花，云闲未垂缕。愿尔池中波，去作人间雨。
山好水亦珍，清切甘如醴。朱干待方空，玉壁见深底。勿为先渴忧，严扄有时启。
泉水循除明，中坻龙矫首。振足化仙陂，回晴窥画牖。应当岁时旱，嘘吸云雷走。
灵禽不世下，刻像成羽翼。但类醴泉饮，岂复高梧息。似有飞鸣心，六合定何适。
清晨挂朝衣，盥手署新茗。腾虬守金钥，疾骑穿云岭。修贡贵谨严，作诗谕远永。
长冈隆雄来北边，势到合下方回旋。三世白士犹醉眠，山翁作善天应怜。如彼发源今流泉，子孙何数鹰马然。有起家者出其间，愿翁寿考无穷年。
真人玉骨轻，御气升瑶台。俯首视下方，万落腥尘埃。香火久寂寞，山川空徘徊。旧树络青蔓，虚坛生紫苔。宴坐白昼永，长吟清风来。飞花乱棋子，游蜂依酒杯。嘉月当醉饮，上客诚珍才。神仙那可冀，金鼎何时开。
双溪会一流，新搆横鲜赭。浮居紫霄端，卧影澄川下。峡深风力豪，石峭湍声泻。古剑成蛰龙，商帆来阵马。晴光转群山，翠色著万瓦。汀洲生芳香，草树自闲冶。主郡王士安，高文勇枚贾。顾我久疎悴，霜髭渐盈把。临津张广筵，穷昼传清斝。舞鼍惊浪翻，歌扇娇云惹。欢余适晚霁，望外迷空野。曾是倦游人，意虑亦潇洒。
吴江水好吴岫灵，吴人晳白神气清。当须比屋皆佳器，奈何傥有名公卿。究观是事见藏伏，例学浮图超死生。遂令才智蓄利泽，若日不下沾四瀛。勤师内外久著力，文字骨节初老成。十年栖迟辇毂下，渊然澹薄无经营。惜哉明了足见解，独擘迅翮翻青冥。残秋忽别东南去，尘土摆落衣裾轻。西湖胜处拂谈席，绿波画舫吾其行。
符离封城古云望，扼控东南地形壮。飞流金粟走舟车，镇压奸雄宿兵仗。昌言才思才台阁，声名远出风骚将。倦直承明得守符，诏书遣临士民上。万家裁制须得宜，譬若楩楠迎大匠。京师从游日月久，送君酒酣益惆怅。人生岂效鸡鹜群，意在糠粱取甘养。边隅多故方急材，往往稠人拔公相。吾侪有策空自奇，皎皎丹衷亦谁亮。欲随戎马仅胜衣，强作文章还覆醤。大都用置系于时，丈夫未死固难量。觥巡卷到君勿辞，行看岸下船头放。我今联束若愁鹰，注目青云思远飏。一麾当复泛隋渠，愿君加数为公酿。
宣献业文学，尝作调羹盐。藏书百千帙，传世惟清廉。东堂得春和，花卉晨露沾。之君延宾从，当昼褰珠帘。朱函青锦囊，宝轴红牙签。大令至欧褚，屈玉联钩钤。草行战骑合，楷正中军严。水墨固昏淡，骨气犹深潜。江田亦名手，农野兴鉏镰。桑麻妇女喜，馌饷儿童觇。列女自幽闲，明眸咽颈纤。昔人何遥遥，意会相披瞻。南曹古貌醒，博士新诗炎。持杯屡属我，谓我毫锥铦。煤妪浮醉钿，研流泣秋蟾。放洒云雷起，取余风良恬。鄙艺岂足多，诧语谁能兼。因思左宣献，载檄陪车幨。辱公知遇厚，表里曾无嫌。间复请笔法，指病如投砭。今朝观故物，惜已悲惭兼。层丘恩德重，素发年华添。不能枉尺寻，况乃事飞箝。壮心久已衰，奇尚顾未厌。幸公有令子，辞源横江灊。剧饮以自慰，后庆其人占。
斋居一室静，昼永来风微。仙棋覆前局，女布便轻衣。向人颜色强，与世心事违。且效金门隠，讵有田园归。
胡鴈畏空漠，群飞响洲渚。褰云避射弋，万里声悲苦。月色满关河，欲下迷处所。春江沙平净，鱼蚌不可数。饱暖身肥腴，归路欲远举。寻常弓箭儿，仰视随意取。从来远祸心，狼藉失旧侣。小哉衔芦智，岂识保身语。
此泉何以珍，适与真茶遇。在物两称绝，于予独得趣。鲜香筯下云，甘滑杯中露。当能变俗骨，岂特湔尘虑。昼静清风生，飘萧入庭树。中含古人意，来者庶冥悟。
君家作虚亭，独得江山清。四向各有适，万趣各自呈。夜深虫鸟息，渐闻泉石鸣。日高烟霭去，始见峰峦生。之人务佳尚，意与贤豪倾。中盘沦薇蕨，傍砌颠瓶罂。毫端潜造物，局上暗投兵。乐游时景迈，薄宦身事萦。种花行老色，驯猿无故情。萧散复后期，外尘殊可轻。
轻澜还故浔，坠轸无遗音。好在池边竹，犹存虚直心。往复二十年，每见唯清吟。觉性既自如，世味随浮沈。琅琅白云姿，怅望空山岑。岂不悟至理，悲来难可任。
作墨本谁氏，研摩有强弱。摩尽不见墨，此处原非著。
淮天过尽入吴渠，兰亭晚日光疎疎。金桃傅粉好颜色，绿醽泛滟深车渠。觥巡屡卷明星出，花翘零落随衣裾。幺弦不动凝古意，春容浅破长眉舒。庭院帘帷一齐下，红蜡阴沈霜满瓦。鸡头软熟七月终，举手分传玉盈把。席前碧瓮覆瑶桨，一秋愁泪风前洒。云中宝晕万重高，付与轻绡藏冰麝。孤城寒柝夜迢遥，谁道刘郎有天马。归来却问东海桑，海浪漫漫彩虹挂。红丝萦脍晓刀鸣，双龙笑断梦中惊。莫将团扇掩尘匣，曾障清歌十数声。
浓云瞥过双凤飞，清颜照射朝日辉。画船南畔烟成阵，鲜荷掩护仙铢衣。凝魂杳眇不知处，酒醺香破惊新知。一声入耳醉人骨，天容牢落星点稀。海山万里风涛外，扶桑未老成春丝。春丝不断萦成结，玉环宛转无穷时。晓帘半上香飘穗，笑指冰壶凝远泪。秦楼后夜鏁孤鸾，秋风不动乌龙睡。愿将琼树隔花看，一一花房暗相值。浊水芙蕖天际云，长时倚望清江滨。迎来未语送归速，暮山紫翠空含嚬。劝君美酒千万寿，情如芳草年年新。
晓虹跨江一千尺，平浪东西入天碧。游人初觉秋气凉，衣不禁风薄罗窄。渔家小艇方醉眠，艇里长鱼三尺白。彩栏北倚数流萤，似与流萤旧相识。香脂揩尽暗成云，银甲试弦初未直。桥前流水声潺潺，年华一去何时还。重来若问桃花路，记取松亭月影间。
高楼中天月色净，玉山禾熟秋云映。草边水际见流萤，流萤独自寻香径。棱层鴈塔挂千灯，密意虽通语还并。城上惊乌飞复啼，落泊无依终不定。欲下长桥夜漏深，烛台飘灺青梧阴。仙人若也乘鸾去，彩雾千重何处寻。
潮头出海卷秋风，风豪潮起苍海空。弄潮船旗出复没，腾身潮上争骁雄。沙头万目注江水，晴雷干雹来无穷。窗外帘旌飞猎猎，新醅翠斝行坐中。欲作吴歌弄清昼，回看满眼西阳红。六曲屏深映云母，珠盘缕缕青鸦茸。山移海转有变化，生缘长短须相逢。
予年四十四，发白成衰翁。非有高盖车，曷与贤者同。嗟予出寒远，家世尝力农。十九登科第，圣彀参英雄。十年出吏选，校书蓬陼中。天子投采拔，谓有谏诤风。既叨言责地，蹇蹇思匪躬。窃不自度量，语剡奸邪胸。一毫抗千钧，摈落无流踪。同时皆骧首，金紫班著崇。唯予守长乐，幸就禄养丰。八年江海外，再上螭阶东。四十入西阁，宿仇司化工。蒙锦投机穽，唯頼天听聪。代言游禁密，侍从多从容。寻行京兆事，系断露铦锋。是职非所好，辄以死竭忠。愿辟大幽都，为君囚四凶。愿拂四省堂，为君延夔龙。愿舒泰山云，甘泽成岁功。愿回太清日，晴景破阴蒙。愿跻万人寿，夭扎终不逢。愿令编户富，食衣无困穷。群臣走率职，陛下居法宫。文彩成礼乐，筹略覊夷戎。意言亦良苦，精神庶潜通。短步趋远道，心健力不充。早衰鬓已华，忧伤乃自攻。我知古人心，生德贯上穹。何为论贵贱，贵畏非大公。南归虽云乐，此念殊忡忡。
逝者东流水，情知无却回。迟留曾到处，嗟古不同来。谁道新年好风物，忍将泪眼向春开。
赤日正停午，解衣岩石下。石泉殊甘凉，野籁亦潇洒。惊猿度岭云，遗果坠庭瓦。披轩忽永叹，幽抱不可写。
勿学异世人，过常不可深。勿学慢世人，侧身随浮沈。白日当中天，难破是非心。不有拔俗器，安得太古音。大暑苦烦浊，清泉流高岑。烈士无恋嫪，至理须推寻。
曾把早梅枝，思君在别离。别离虽云远，万里有还期。树枯根已拨，人去复何之。故馆动秋色，云物藏寒曦。清香不可闻，衰草空繁滋。一夜平阶雨，辗转良自知。
梅花不复见，况乃扳花人。花飞别故树，粉黛化为尘。秋风卷落叶，虫豸鸣悲辛。昏鸦投旧巢，匹侣自相亲。缺月行复满，归云本无垠。因题忆花篇，此意难重陈。
遥夜不能寝，值兹节物清。大空莹虚碧，仰观澄性情。素月若可把，浮云何故生。瑶琴且勿弄，谁怜希代声。
幽兰受新霜，孤雁叫落月。沈忧何由平，永夕不可彻。将琴鼓忆怜，声急弦屡绝。芳华日益远，香泽物已歇。秋风吹石门，思君还复诀。谁云无生忍，识此悠悠别。
徂秋久不雨，沾濡才此旬。新阳净万物，太虚无一尘。老稚出旷野，锄犂及清晨。爱尔安居乐，力作勿辞贫。
幽人去未还，门户和云闭。亭午树阴圆，深冬泉响细。寒生群鸟鸣，清彻孤鹤唳。寂寞傍山归，写向沧溟际。
梅华畏高寒，独向江南发。那知汴阳墅，青颗摘春月。持之务所无，归思动楚越。愿君侑清罇，行恐新芳歇。
别意起中夕，出门风吹衣。侧月光艳薄，余花香气微。清尊岁相向，欲去心有违。残葩勿尽放，主人行亦归。
闰夏天地热焰烘，崇朝快雨随清风。昼轩梦觉开前栊，画栏花草意气雄。侧枕遥问数异同，如子微物烦化工。盍各言尔之所从，繁葩富艳生朱红。枯条大蕊千万重，修干点缀赤日中。蠲去忧忿谁与功，采摘烹煮袪烦胸。秋霜巨实垂如瓮，横柯远引交加丛。叶抽绿剑端黄茸，直立开拂泉贷通。垒遶翠羽翻虬龙，误入畦町非余公。助涤渴肺思菲躬，物物自名词不穷。愿当我意乃汝容，负汝不饮慙衰翁。
丈人几八十，岁晚益穷经。阴阳判九六，天地环丙丁。初若发泉穴，渐已澄沧溟。所宝非世有，愿充天子庭。问我久京国，鬓发何星星。无乃矜才能，吐论生风霆。不尔负洁修，扬眉自娉婷。昏翳本来性，憔悴百岁形。子知大方家，真精潜杳冥。万化一相遇，起灭如秋萤。而于须臾间，计较罍与瓶。膏消见远照，水烬闻余馨。唯公恳恳诲，敢怠拳拳听。追思响践历，媿汗曾未停。决然趋所适，金刀贵发硎。去矣汴流驶，薰风送扬舲。
祁公清德老，在昔相先帝。青云吐论高，白璧持身锐。待俗无町畦，取人兼揭厉。甘贫安车后，直道洪钧际。每闻天下士，行业若材艺。未见比调饥，况乃挹襟袂。早尝登公门，顾睐叨末契。谓有金石姿，良工心劘砺。仰瞻通德衢，独立耆英第。评书草圣优，煮荈云腴细。遗墨秘巾箧，感激君子惠。悲风吹白杨，佳城兹久闭。声名与濉涣，东流无已岁。
高人怀真趣，每欲弃禄仕。超然外造化，那复顾妻子。有田给饥寒，有路出生死。傥得自由身，休随荣利起。或闻亳郊涝，族大无余米。且持州绂去，官廪尚可指。何时当归来，焚香朝玉几。
志节虽落落，不能无谤毁。壮年自雄豪，末路遽颠委。众口方丛嘈，即欲置之死。公尝为大臣，沈寃不辨理。恭惟仁宗圣，散地而后已。新治甬上居，闲逸安暮齿。恭惟今天子，继照明鉴是。问公何处在，勉哉为予起。使者临其门，将驾不容俟。滔滔汴流急，行舟姑少止。长堤榆柳深，夜凉襟带褫。语终求其要，兹事殊可喜。朝廷英俊林，岂无人器使。谓公先帝臣，擢任刷前耻。惟公体上意，毕力荷恩纪。富贵安足论，清心寂如水。古人老益壮，忠义在所指。况复千载遇，功名迈良史。
庙社奠东都，恃德非恃险。聚兵三十万，待哺无容歉。西有砥柱峻，菽麦不逾陕。齐鲁粮食囏，灞水不潋滟。唯余汴渠利，直贯长淮隒。岁输六百万，江湖极收敛。挽送入太仓，因陈失盖弇。将漕苟不登，汝职兹为忝。或谓取太多，六路有丰俭。其间一不熟，饥殍谁能掩。一旦俾之粟，是人意常慊。区处失其宜，斯言反为玷。尝欲请增减，革孚亦须渐。连营今饭稻，香美若菱芡。因循未易论，官曹畏书检。虚亭一临眺，比比危樯飐。来从数千里，岁时空苒苒。雨余山气净，黛色浅深染。夜昏渔火出，倏忽电光闪。须臾月色空，水面铺寒簟。相逢喜道旧，城柝屡移点。因语发长谣，谁能刊琬琰。
去年大暑过京口，唯子见过牛马走。气温貌古风骨粹，如入魏国逢轲叟。前趋王事难少留，兀若洪钟未遑扣。穷秋忽闻感疾恙，鬭蚁入床扬左肘。天生贤者固有待，岂得数奇而不偶。勿药之喜既和平，大肉快噉饮几斗。神明复还方寸静，万卷旧书仍次部。新年于已无职事，虽欲耕田不盈亩。轻舟将览吴中春，独信樯乌沿霞薮。知子玉趾远临访，倒屣出迎唯恐后。山堂永日接言词，楚萍色味两俱剖。自云君命入岩幽，顾此一身萦组绶。病躯未堪事刀笔，野性如何屈杞柳。宁甘贫薄且晦处，终岁穷经徒皓首。陶家埏埴以为器，其大如瓮小如缶。昔人知命斯上通，动静以时随所有。我闻子论心恻恻，傥或祭天必薪槱。大篇短韵时见投，开霁清旸穿户牖。强抽鄙意答长歌，脂泽陋滋容益丑。钱塘风物湖山好，与子相从频载酒。一水汪湾暮日浴，千岩转侧朝云呕。放怀方外聊自适，举杯相属起为寿。美哉此乐世难得，勿话归期论子丑。
仲春一浃，我生之辰。纪岁之行，五十有五。慈亲是时九十二，称觞献寿于膝下。曾孙满前侑以词，慈颜强饮至酒所。我今鬓发白垂丝，挥拂莱衣辄起舞。愿亲长年无穷已，愿儿强健典州府。不富不贫正得宜，如我奉亲难比数。
星鸟正中春事浓，农夫入田布嘉种。田中白水极弥漫，鹭翅群骞鱼鬣耸。扶持水车倚塍畔，翻翻龙脊超双踵。日在天中人在野，脱粟未逢心益恐。妇姑晚饷犹德色，童稚伺余窥馌笼。夏苗欲长苦焦枯，又送微波上层陇。伤哉作劳无早夜，岁终赢饶凡几桶。丰年遗秉尚或歉，一有不登皆散冗。赋田无利从来远，索息严于公上奉。富者不耕耕者饥，役民权枋雄豪总。钱塘风俗本夸奢，上商射利尤加勇。丁男特壮走长街，仆奴意气金衔駷。方春游女湖上行，举首惟愁钗插重。笑汝田家弄水车，何不乘时作光宠。
盈舟载鱼虾，投泻清波际。应无校人欺，独行流水惠。非求升斗活，终免蝼蚁制。江湖自相忘，洲岛亦还逝。脱渊思曩戒，嗅饵省非计。为生岂不幸，萍藻庶可翳。
粲尔芳草叶，孤根当砌植。违春已自分，薰风犹借力。艳艳朝日光，纷披照颜色。持之遗佳人，岁久香不息。
圣业存功德，宸毫冠艺文。势开千里浪，光动九天云。法驾乘时至，仙都与世分。皇心钦宝训，求治益精勤。
治道承炎历，皇基亘万年。深仁涵海岳，至德著坤干。文物归元首，臣邻必巨贤。蓼萧思及下，奕叶力追先。昕色方群进，胪音忽四传。衣冠纷杂遝，台殿鬰蟺蜎。宝字崇三圣，瑶图秘九天。荣河祥气彻，昭汉晓光旋。磊砢珠玑在，峥嵘岁月迁。家声终卓越，上意益恭虔。书观开舖首，宸毫落彩牋。烟云初不定，鸾凤互相鲜。拜赐兼金重，珍藏尺璧全。人人皆自得，事事独超先。睿藻敦风教，冥搜出化权。来从玉山府，远过柏梁篇。回驭临高馆，推恩锡广筵。迷魂游帝所，休应动星躔。申命严樽俎，新章被管弦。千龄叨际会，旷古绝寅缘。大施难论报，精诚第祝延。唯应歌盛美，乐石可磨镌。
叠耸青峰宝炬森，端门初晚翠华临。宸游不为三元夜，乐事全归万众心。天上清光开夜色，人间和气阁春阴。要知尽作华封祝，四十年来惠爱深。
白玉楼台第一天，琪花风静彩鸾眠。谁人得似秦台女，吹彻云萧上紫烟。
寂寂精庐切半空，古原高下稻花中。莲趺披素轻云梵，花萼雕红细雨宫。孤鹤睡迷千树月，断蝉吟绕五更风。心縻尺组遥相谢，归马南蹄疾似蓬。
试看初日照龙台，白玉堂高锦障开。树色一番连雨净，溪光几曲抱山来。云归深洞天形瘦，风落前村笛弄哀。拟结青楼遍题咏，思王何吝斗量才。
亭上芳樽惜别人，亭前斜日欲归轮。伤心定是丹枫树，拂面空来紫陌尘。岁月暗惊山色古，愁情长与草芽新。何时此地回飞盖，寂寞栏干又一春。
近郭溪光绿好裁，雨睛波底敞栖台。荫堤佳树千围合，掠水轻舟一箭开。惊钓寒鱼拖糁去，忘机闲鸟信潮回。官余拟欲袪尘意，书遍平沙我独来。
有客高怀脱世尘，碧湾晴槛乐游频。无心自合波中月，照影谁分鉴内人。莎砌乱蛙争噪雨，杏梁双燕欲留春。长年老厌趋豪末，来揖孤云作上宾。
湖上山光一笋青，佛宫高下裹岩扃。烟收水曲开尘匣，春送人家入画屏。竹气更清初霁雨，梅英犹细欲残星。吴船越棹知何处，柳拂长堤月满汀。
风雅遗芬岳有神，此山灵祀越千春。彩毫佳句言犹在，翠剡新词意未真。绝顶黑林长带雨，曲崖飞磴不留尘。瘴云收尽秋田熟，跋境肴浆再拜人。
曾凭水栅誓长江，报国全躯事不双。力屈已嗟关羽死，势孤犹笑李陵降。宿坟古剑龙腥匣，环壁灵旗兽缠扛。神理高高人意近，楮钱祈福暗尘窗。
云擎翚槛翠岩巅，石老松皴不计年。举世觉来空白日，几人游去上青天。醉看绝壑都无地，啸倚清风只恐仙。花晚春残无限意，他时回首定依然。
紫阁青梯压翠岑，春情秋思共登临。雨岚供眼横千掌，星汉垂簷直半寻。忍别朱栏真俗吏，独栖珍树祗仙禽。当年人事多奇尚，拟托岩扃息寸心。
苒惹晴云酿雨时，东城无处不芳菲。斜坡草短孤麛卧，平垅麦深双雉飞。照坞乱花惊客眼，罥空轻絮点郎衣。年来意气多覊束，无复长楸带酒归。
缕缕青阴拂去鞍，雨花狼籍颤春寒。年光别绪侵入鬓，莫向离亭子细看。
阴云薄薄地无尘，清晓城南集画轮。睢苑即时裁雪霰，颍川连夜聚星辰。山眉帖汉晴光拟，鶑舌寻风碎语真。芳草有情迷谢客，落花无处问秦人。樽前莫厌歌醒耳，世上偏饶泪满巾。嘉意未阑繁盛减，东皇底事惜残春。
师律先忧寄，朝家此得人。门庭环剑佩，胸胆贯星辰。今已闲戎略，畴能卜宴申。楼高休暇日，台逈厌登春。珍馆瑶甍举，璇题宝篆新。鸭栏回鬭颈，龙壁活盘鳞。夹幕寒波颤，前峰古黛皴。始知仙有路，尽恐世无尘。武驭来金虎，儒簪下石麟。机分荣辱主，觯序去留宾。揖让盈三魄，雌雄竞一神。气横飞客箭，歌协大夫苹。万古浮云片，劳生断梗身。即时懽未已，往事梦非真。席久疑枯海，琴幺似隔邻。釭花明雨暮，瓮酎压霜晨。鸦动残丝柳，鲈肥滑线莼。晴霞上丹叶，熟粉护青筠。赋景呵吟笔，挥谈密醉茵。流年祇容易，嘉会可因循。
霏霏细雨勒梅黄，一望春容十断肠。平芜古柳青青遍，独使潘郎两鬓霜。
何事苍苔数点红，晓来花片落春风。可怜春色兼花尽，今古此情无处穷。
溪馆初寒似早春，寒花相倚醉于人。可怜万木雕零尽，独见繁枝烂熳新。清艳夜沾云表露，幽香时过辙中尘。名园不肯争颜色，的的夭红野水滨。
秋色已寥落，清溪才此行。船移酒杯侧，鱼得鲙刀鸣。日色浮兼动，风痕灭又生。从知隠者趣，不独傲荣名。
霞树珠林暑后新，直疑天意别留春。京华百世争鲜贵，自是芳根著海滨。
仙陬翠观尽繁英，朱白相兼照眼明。池浸岚光生晚碧，鸟惊人语断春声。谈谐遽喜开怀久，骩骳终慙走笔成。佳致可能陶靖节，庭柯斜眄独忘情。
里闬高高祖德新，鲁庭诗礼孟家邻。连登桂籍青袍客，共拜萱堂白首亲。倚国精诚明火玉，照人清节对霜筠。童襟开慧盈书馆，渐喜芝兰在处春。
晓盖西郊道，春光极太虚。村风香晚稻，溪日曝寒鱼。雀噪饥鹰下，山空病木踈。归期侵杪岁，友思望吾庐。
振衣凌晓色，霁野纵游缰。莓润溪云重，春深山露香。林幽风更细，院静日偏长。曾是天皇外，相从识酒乡。
揽蔓岩扃峻，交绳宝界平。斜峰约云势，干树起秋声。泉槛妨蛩响，霜楼助月明。冥筌兼洒落，警句一何清。
夏竹侍前楹，凉襟析旧酲。叠云封日茜，斜雨著虹明。鱼动池开晕，蝉移树减清。葭洲烟向暝，凫鹜自相迎。
野马沈寒气，神禽度细风。断霞天共紫，斜日树齐红。山口横虚钓，江隈跋远艐。解穷千里目，争奈思无穷。
旧暑侵凉已分销，萧疎丹树见斜桥。千千露竹全潇洒，一一风蝉共寂寥。菰米熟汀来客燕，芡丝分水避归桡。月魂未上东城角，谁向东城与下招。
宝坊高阁遍凭栏，曾是芳辰得未闲。日上天容低接海，风轻湖底倒摇山。夜深佛火寒星外，春过人烟暗树间。无意孤吟采幽致，异时行橐断空还。
跃马东来不记时，酒醒寒色入征衣。垂杨官道连天去，落日邮亭别我归。
二月已强半，寻春登石楼。山光侵雨变，草色到云休。归鸟沈岩际，行人过树头。剥苔看石碣，因火认渔舟。渐夜滩声恶，凭虚屋势浮。乘闲卿自适，觞咏属吾流。
今朝才见雪泥干，日薄云低又作寒。家山千里何时到，溪上梅花正好看。
曈曈初日注窗明，窗外雏鶑乳燕声。东风气味浓于酒，晓梦魔人似宿酲。
晚色在何处，楼高天宇低。闲云无去住，归燕自东西。
日暖溪平冰渐销，水声才下内前桥。山川满眼闲宫殿，草树迷入旧市朝。每向寻春偏有意，却成怀古更无聊。洛阳平昔多豪俊，惆怅埋魂不可招。
莫怪灵均恋楚滨，可能臣子外君亲。精心独去珠无颣，飞语潜来箭有神。宋玉招魂推意远，扬雄流涕掩书频。江边自是修门路，嗟苦先生陨此身。
丽谯高倚晚天霞，满目平臯尽物华。千曲胡笳催鼓答，三重湘酎倩旗夸。连江急雨送归燕，拂地轻风移落花。强倚栏干还自问，此情何处是边涯。
何处多离感，山邮霁野光。清吟贯骚雅，远意属荆湘。霜树呈秋色，风兰生晚香。使轺偏倚望，摛藻寄回肠。
翔鴈来江渚，秋容在远空。几声疎树外，一字断云中。虚馆垂簷月，平臯败叶风。裁诗托幽思，幽思更无穷。
彩阁萦林转，苍崖隔水开。龛明千像日，波起一滩雷。绿浅春前草，香余腊后梅。背人惊鹭去，将雨好风来。云气随衣袂，岚光入酒杯。清游知不屡，欲下更徘徊。
闻道春深多物华，遥怜春日思无涯。烟涵树色相依好，山拥溪流一带斜。休问主人先看竹，只随渔叟便逢花。凭谁画得当时境，持去江南细与夸。
山前溪上最宜春，千树夭桃一雨新。争得扁舟随水去，乱花深处问秦人。
危磴通高阁，登临境迥清。云开千岫出，雪霁一川明。断雁来孤影，遥泉落细声。野烟依竹见，溪树与桥平。已助骚人思，空摇远客情。扁舟如可泛，历历是江程。
宜阳南路是仙山，雪拥云埋杳霭间。洗眼来看无处觅，不知可复在尘寰。
历览宜阳道，披轩临朔风。地疑尘世外，人尽画图中。岩曲疎钟答，村前小彴通。水烟寒更白，山气晓微红。游宦真浮梗，流年似转蓬。长怀无所寄，尽日送归鸿。
千里动秋意，萦回上古原。山樵斵晚日，野火著寒云。钟磬出邻寺，牛羊下过村。振衣归去好，尘事莫知闻。
桥畔修篁下碧溪，君家元在此桥西。来时不似人间世，日暖花香山鸟啼。
日照溪山生翠光，春深花草杂幽香。登临谁会迟留意，门外尘埃去路长。
祖帐西郊道，川原画阁临。烧痕经雨活，树色入溪深。斜日有春态，孤云感客心。何人知别意，重把酒杯斟。
晓出都门外，名园连翠屏。融怡春物动，潇洒尘虑醒。轻风送花信，远水涵空青。旧游无处问，芳树隔重扃。
城西禁籞宿烟收，霜薄朝寒上罽裘。佳树得春生意动，平池受日翠光浮。十年歌笑惊前世，满眼风花是旧游。从此曲江芳物好，定知重到更疑留。
置器功成佚退身，故园南望整车茵。青冥直上无余事，白首归来有几人。门外离筵晴日晓，江边行路杂花春。橐金均散心如水，冢树重攀泪满巾。杯酒相逢耆旧少，山川不改岁华新。从公几杖何由去，更祝千年比大椿。
皇州令节已藏烟，帝渥乘时锡广筵。和气去添春色重，恩光来助日华鲜。千声凤吹朱门里，一番花香谷雨前。更喜簪裳嘉宴日，亲逢干羽治平年。
御笔新除三谏官，士民千口尽相欢。昔时流落丹心在，自古忠贤得路难。好竭谋猷居帝右，直须风采动朝端。人生万事皆尘土，惟是功名永远看。
苍崖中断一溪来，迤逦人家向水开。尽日烟云迎旆去，满泷铙吹引船回。虚斋昼梦鸣禽下，别坞春游画角催。莫怪杜郎题处少，更留佳致待清才。
瓜洲堰埭阻行桡，更等江头后信潮。独背残灯数归路，风传寒柝夜迢迢。
广陵归客叹飞蓬，怀古伤离向此中。前世翻波那复问，十年弹指已成空。楼头画角催残日，城上寒鸦噪晚风。井径萧条人不见，又随潮信度江东。
马奴今日方周晬，昨夜迢遥梦到家。盘里应知心所爱，尊前唯祝寿无涯。吚嚘弄语群儿学，踉跄初行乳母夸。独上扬州津馆望，江山摇落去鸿斜。
霜风吹鴈入南云，千里征人枕上闻。欲问梁园近消息，月沈星转五更分。
扬子江头南北路，木兰船上往来人。年华衮衮东流水，世事劳劳薄宦身。回首天涯成远别，忘怀物外自相亲。津亭共起忧时叹，重记津亭泪满巾。
画梁诗板暗流尘，水石鱼龙万句新。谁识高僧最深意，慈航长护过江人。
游锡遍他方，归休静默堂。孤吟时有得，诸念若为忘。删竹减庭翠，煮茶生野香。云山莫腾诮，心地本清凉。
废苑芜城裹故宫，行人苑外问秋风。当时歌舞何年尽，此意古今无处穷。往事萧条随败叶，客情迢递寄孤鸿。扁舟欲去更回首，寒树苍苍夕照东。
修竹无多宅一区，先生曾此隠西湖。诗言不喜书封禅，亦有余书补世无。
山色凝岚水色清，山云长与水云平。先生来举持竿手，钓得人间亢俗名。
迎潮小舸满旗风，回首津亭暮霭中。惆怅今宵归去梦，迢迢直至海门东。
一带沧波两面山，扁舟中去几时还。浮生多半在离别，此意明知未肯闲。
宵行避酷暑，山路乍萦回。明月正相向，凉风时一来。幽林潜物怪，秘洞蓄云雷。岂敢惮劳苦，畏途诚可猜。
鸣籁萧森万木声，浓岚环合乱峰青。楼台矗处双溪会，雷电交时一剑灵。晓市人烟披霁旭，夜潭渔火鬭寒星。画屏曾指孤舟看，今日孤舟在画屏。
荷叶新词天下工，玉人垂手倚秋风。一声清唱穿云去，斜日烘帘曲未终。
六月闽溪荔子丹，新秋犹喜荐雕盘。自嗟千里归程远，不得繁枝雨后看。
路尽得佳赏，川原何净明。周围地形壮，洒落世尘清。背郭千峰起，涵空一水横。风帆人共远，潮屿岁重耕。晓市炊烟合，孤庵汲道萦。俯窥岩鸟过，微认野云生。香气林端出，秋容物外呈。表闲幡弄影，觉静磬传声。官舍今稀讼，轓车此驻行。唱篇知寡和，君世负诗名。
昔年同向腊中回，曾遶栏干折早梅。今日独来攀旧树，风翻黄叶下苍苔。
城头近晚忽开晴，有色皆鲜是物清。地势四来州午向，山围一罅水东行。乘风歌吹无时已，面日楼台触处明。不比儿曹夸衣锦，自缘恩与养亲荣。
纳纳春潮草际生，商船鸣樐趁潮行。封书欲寄天涯意，海水风涛不计程。
已感节候变，物态舒阳春。那复壮年意，如今多病身。净室焚香久，烘炉煮药频。神欢百虑解，销尽眼前尘。
行年三十六，几是半生人。举止不入俗，清修难厌贫。宴坐炉烟暖，微醺瓮酎醇。前看箫管辈，未免作埃尘。
山城只有四围青，海国都无一点尘。荔子风标全占夏，荷花颜色未饶春。水边清吹传觞久，路上残阳立马频。不是闲来夸景物，欲将谣俗寄王人。
厚叶先枝新绛囊，使君分寄驿人忙。彩毫封处曾留意，筠笼开时不见香。风色甚豪应少损，路程差近得分尝。闽州纵有千千树，未抵家园气味长。
荔子凝丹摘晓鲜，江南来路与云连。托根曾是三山下，结实应归万木先。乡国远携甘旨重，宴堂分玩色香全。清才仍更传新唱，一一骊珠照眼图。
终日行山不出城，城中山势与云平。万家市井鱼盐合，千里川原彩画明。坐上潮风醒酒力，晚来岩雾盖钟声。归时休更燃官烛，在处纱灯夹道迎。
钓龙台下舣行桡，猎猎船旗待晚潮。万里征人应怅望，一川秋色正萧条。雨云来去山明灭，风浪高低日动摇。有志四方男子事，莫怀乡国便魂销。
迎腊梅花无数开，旋看飞片点青苔。幽香粉艳谁人见，时有山禽入树来。
日暖香繁已盛开，开时曾遶百千回。春风岂是多情思，相伴花前去又来。
宿昔重交义，零落今谁存。旧情留纸札，永恨入丘坟。世味薄于水，生涯空似云。抚孤无力及，流泪复何言。
汝水闽山道路长，行邮时复寄新章。谏垣笑别三年近，病枕魂飞万里强。烈火未应焚玉石，埋轮曾是问豺狼。主恩未报头生白，羞见龙泉百炼钢。
上元才过去寻春，红白山花粲粲新。似喜使君初病起，隔栏相向笑迎人。
天气和柔酒更醇，缓歌花底正青春。狂花有意怜醉客，撩乱飞红满一身。
无奈闲情著物欢，更愁花草便阑珊。夭红嫩翠宜灯烛，放散笙歌静里看。
宁越门前路，归鞍驻石梁。西山气色好，晚日正相当。
天际乌云含雨重，楼前红日照山明。嵩阳居士今安否，青眼看人万里情。
过雨池塘凉气早，落花门户乱红多。松亭石上题名处，谁剥莓苔看在么。
庙下春行香雾合，观中朝茹药牙尖。故人别后无消息，茺草生坟白露沾。
霜后丹枫照曲堤，酒阑明月下前溪。石楼夜半云中笑，惊起沙禽过水西。
韩王宅里酒千垆，范帅园中花万株。行乐主人今已矣，春风还似旧时无。
名花百种结春芳，天与秾华更与香。每忆月陂隄下路，便开图画觅姚黄。
草白霜晴鹘睛开，原头游骑四边来。枯丛鸦鹊休惊噪，日暮分持走兔回。
履道园池竹万竿，竹间池际笋斑斓。当时酒所夸文战，今日谁登上将坛。
白马寺前冠盖盛，送行宾友尽英豪。耿丞血染边场草，留得声名日月高。
万井连交道，中天敞静轩。由来隠鄽市，全胜贲丘园。目极无留赏，心闲不避喧。沼光摇屋动，花艳出栏繁。雨霁山容静，潮生海气昏。幽人披彩槛，永日对芳樽。素业名家久，通医与义存。丹图环八卦，仙诀遁三元。造化今为友，懽忧本聚门。应须超世累，宴坐此忘言。
养亲方解郡，奉使又还家。远岫乡关近，前旌父老遮。挥金贫自愧，舞彩喜仍夸。特地延宾友，相期咏白华。
江上行人空自愁，壮年双鬓已惊秋。不知风里千重浪，何事无情也白头。
黯澹江村春日斜，汀洲芳草野田花。孤舟横笛向何处，竹外炊烟一两家。
晓树乡关路，春衣使者轺。江眠闻落霰，野饭掇新苗。入里威棱减，宁亲喜气饶。勤勤父师教，民病若为消。
潮头欲上风先至，海面初明日近来。怪得寺南多语笑，蜑船争送早鱼回。
何物山桃不自羞，欲乘风力占溪流。仙源明有重来路，莫下横波碍客舟。
玉京仙子爱春芳，弄遍琼枝嗅尽香。祗有此花知旧意，又随风色过东墙。
投凉下马卧僧家，遶簟清风卷绛纱。修竹满前微雨过，远山无际薄云遮。武侯奋隠人应到，闽粤孤城日自斜。解与尘心消百事，更开新焙煮灵芽。
山僧遗我白纸扇，入手轻快清风多。物无大小贵适用，何必吴绫与蜀罗。
野老寻山翦白云，欲将清吹助南薰。不堪便面张京兆，恰称能书王右军。
径尺规圆比雪霜，昔人何事恨秋凉。珍藏箧笥未为失，更有明年夏日长。
武侯白羽麾三军，帐前甲马生风云。怜君才地亦疎薄，相过书林至夜分。
薄似蒲葵质更圆，忽疑明月落尊前。南堂暑气生烦浊，一座清凉直几钱。
滉白新牋卷线棱，刮青纤竹缠红藤。可怜子夜书帷下，一片圆光得未曾。
堂阴壁罅蚊蚋都，指麾西向先驱除。山翁一夜稳眠睡，若或论功谁胜渠。
老去将携只要轻，况临炎暑遶风清。儿童爱把承簷溜，未识山家质素情。
不掩歌唇向画堂，不须名笔作花房。直应携去林泉好，转觉林泉兴味长。
虚堂永昼来风长，石枕竹簟寒生光。文园肺渴厌烦热，更要夫君在侧傍。
填填车马走沙尘，中有伊人离俗氛。千里不逢京下信，五年虚断海边魂。何穷世事秋林叶，自在心灵晚岫云。闻道西堂今粹隠，暮钟朝磬欲何云。
之子适所遇，爱此山林居。禅心庭下树，仙诀枕中书。溪明暑醉后，洞暗春游初。逢疴药箓补，得意琴声徐。人生随乐住，世事与闲疎。勿用挂云网，孤鸿翔太虚。
使轺迢递到天涯，候馆迁延感岁华。白发却攀临砌树，青条犹放过墙花。悲来唯见金城柳，醉后曾乘海客槎。欲问昔游无处所，晚烟生水日沈沙。
昔年文酒自为情，身外鸿毛万事轻。暑醉每怜风引梦，夜归多见月随行。重寻兰若余芳在，却怪桑门老态生。点数朋游今有几，拂尘看字泪先横。
山僧九十五，行是百年人。焚香犹夜起，喜酒见天真。生平持戒定，老大有精神。须知不变者，那减故时新。
一圆灵寂本清真，谁向苍浪更问津。欲说西来无见处，奈何言句亦前尘。
可笑夭桃耐雪风，山家墙外见疎红。为君持酒一相向，生意虽殊寂寞同。
林外滩声砌下泉，泠泠幽响静中传。朝衫却染京尘去，争得夫君醒醉眠。
大雪迷空野，征人尚远行。乾坤初一色，昼夜忽通明。有物皆迁白，无尘顿觉清。只看流水在，却喜乱山平。逐絮飘飘起，投花点点轻。玉楼天上出，银阙海中生。舞极摇溶态，闻余淅沥声。客炉何暇暖，官酤未能醒。薄吹消春冻，新旸破晓晴。更登分界岭，南望不胜情。
吉祥亭下万千枝，看尽将开欲落时。却是双红有深意，故留春色缀人思。
烘帘微照自生光，吹面轻风与送香。谁把金刀收绝艳，醉红深浅上钗梁。
的的名花对酒樽，栏边沈醉月黄昏。今朝关外寻兰若，忽见孤芳欲断魂。
夙昔神都别，于今浙水遭。故情弥切到，佳月事追遨。太守才贤重，清明土俗豪。犀珠来戍削，征鼓去啾嘈。湖树涵天阔，船旗罥日高。醉中春渺渺，愁外夕陶陶。新曲寻声倚，名花逐种褒。吟亭披越岫，梦枕觉胥涛。论议刀矛快，心怀铁石牢。淹留趋海角，分散念霜毛。鲈鲙红随筯，泷波渌满篙。试思南北路，灯暗雨萧骚。
尽道瑶池琼树新，仙源寻到不逢人。陈王也作惊鸿赋，未必当时见洛神。
玉骨霞衣帝所游，案前香气与星浮。无端醉语落尘土，一过人间四十秋。
垂垂秋雨没鞯泥，经昼门前无马嘶。乘静因题送行什，江南归思已凄迷。
梁园尘土著人腥，有似淮山照眼明。爱君心迹曾无系，一片孤云去就轻。
翟彩开新礼，金文易大名。真游上仙路，故物感皇情。月落辞丹禁，春前引素旌。宫闱鸣挽铎，不是珮环声。
重器推隆栋，驰光逐逝川。人应骑尾宿，岁亦在辰年。文思精天下，忠某尽帝前。唯无丰室累，清白是家传。
申命增华衮，遗忠动紫宸。世风存令子，暮哭有慈亲。复辟前言在，论兵密疎陈。如何年不永，无路问苍旻。
怀道初名世，乘时遂致君。平分百年算，中据两台文。行翣连寒树，凝笳上晚云。路人那得识，挥涕指幽坟。
洛宅初开府，非才辱顾隆。遗思谣俗在，余论宴堂空。已矣苍生望，嗟乎吾道穷。岂惟怀旧德，一恸向春风。
去岁洛城东，公归秉枢务。今日国门西，輤车行哭度。同此晚春节，依旧西山路。千古诀幽明，一年才旦暮。远恨寄山川，余哀惨云雾。平昔送公诗，何言歌薤露。
画旟南度谪长沙，粤海新恩路更赊。子日鹏来知主去，辰年龙会为贤嗟。犹多婚嫁先捐馆，无复田园可寄家。曾是德公推奖厚，一觞何处酹魂车。
四上不登第，漂流二十年。依依去国恨，杯酒春风前。
破春龙焙走新茶，尽是西溪近社芽。才拆缄封思退傅，为留甘旨减藏家。鲜明香色凝云液，清彻神情敌露华。却笑虚名陆鸿渐，曾无贤相作诗夸。
谢政闲宫傅，当年老相君。诗情通造化，笔力作风云。是则经纶手，施于淡泊文。捧窥心感悸，无路候公门。
秋栏疎索水荭花，坐见花边日向斜。莫问幽人超世诀，即心无累是仙家。
急雨初收宫殿明，红薇花落暑风清。忽传午正惊残梦，寂寂西轩喜鹊声。
零落黄花动节辰，送行杯酒感风尘。谁知最恨张京兆，画徧修眉不示人。
仕宦晚益困，忽惊朝露晞。嗟嗟命不偶，事事志多违。直节未尝屈，英魂何所依。有材真国器，无闷即天机。前日犹言笑，今亡果是非。城南春满路，空见素旌归。
雪后西郊物外清，官闲乘兴此闲行。出门疎树无尘色，入内流渠带野声。近腊酒醪香更酽，得风弓箭力还生。知君病起心犹壮，独背船窗唱渭城。
福偶天家出，贤名戚里推。朱颜不待老，万事却成悲。宿露沾新陇，秋风过旧帷。谁歌均一德，传继召南诗。
借有百年在，都如一梦回。幻生还复灭，仙去不重来。乐色闲宵院，衣香秘夜台。行人知令淑，哭送侍儿哀。
槛外珍丛叨下泉，祥符天子泰灵仙。忽逢野老临池水，自剪残花趁岁钱。
上元天仗款琳房，灵圃遥传玉殿香。要识年年桃李色，不关春力是恩光。
绫纹金彩射星霞，润墨新腾玉署麻。不用著心惊宠辱，去来元是坦空华。
前岁君提岭外兵，国门南路送君行。由来成事多天幸，直向危时见世情。勉力朝廷论大计，甘心江海就私荣。牢愁应解侵人骨，未老先教白发生。
钦天门外警场开，画角千枝叠鼓催。今日淮边孤垒畔，晚风时送数声来。
八月吴天觉早凉，翠丛初拆碎朱房。繁枝欲卧不胜力，落片将飞犹是香。西阁二年临昼梦，金刀一夕掩春芳。栏边想像频回首，渐觉星垣迥汉傍。
曾乘春饮遶花畦，花底余香入燕泥。剪处佳人传烛下，归时明月到云西。重来草树惊秋色，零落交朋感旧题。若使他年逢胜赏，一觞知复共谁携。
少悟浮图法，因传法喜名。于人无厚薄，知己尽豪英。药舍朝炉暖，棋窗夜烛明。性怀元自得，未用厌逢迎。
二十五年间，三回共往还。那知临白首，相失向青山。想像音容在，侵寻鬓发斑。平生多善行，应不下尘寰。
曾侍天王玉几傍，卷帘袍色殿中央。重霄未彻宫县乐，上宰初持万寿觞。晓日半临幡影转，春风徧送佩声长。今朝千里穿云岭，喜奉亲舆返故乡。
庭树疎疎河汉低，瓦沟霜白月平西。寒鸦不奈单栖若，落泊惊飞到晓啼。
七年相别复相逢，墙外千枝依旧红。只有苍颜日憔悴，奈缘多感泣春风。
得汝抄书心自喜，古来清白绍家难。谁知向老秋灯下，一见亲踪不忍看。
病恼连春夏，居闲意味长。海风生永昼，山雨送微凉。书帙梅蒸润，衣巾荔实香。尘缘消遣尽，物我两相忘。
斋馆从容接燕申，每临佳树走觥巡。兵锋却后知神物，年寿高来况主人。并赏昔闻思故友，分甘今喜奉慈亲。岂唯持祝公难老，兼欲灵株比大椿。
手授新书荷至情，何时仙诀得真精。高年转觉面颜少，细字全由眼力明。药箓谩劳分上下，丹炉终费侯亏盈。争如一语醒然悟，独葆天光不外营。
北苑灵芽天下精，要须寒过入春生。故人偏爱云腴白，佳句遥传玉律清。衰病万缘皆绝虑，甘香一味未忘情。封题原是山家宝，尽日虚堂试品程。
庭松永昼转春禽，天气初晴又半阴。惆怅此生多病恼，正看行乐独伤心。
初华才过小荷身，晓露沾红点点匀。莫为愁心偏倚望，清江元有未归人。
星骑翩翩鹤诏来，旋闻欢语沸春雷。天闲未减真龙种，沧海还空老蚌胎。拂纸半毫含意劲，摩云双翅待风开。寄言商颍辟荣客，好致吾君放首回。
爱花尽日傍花台，点检当年手自栽。前事已随朝暮变，旧华空见浅深开。山禽忽下还飞去，溪雨才收又复来。只有春醪能遣恨，无人栏畔共持杯。
偶尔寻幽上翠微，游人啼鸟似前期。花间行印露沾纸，山下放衙云满旗。艳艳舞衣朝日处，飘飘商橹落潮时。传杯且与乘春醉，身世悠然两自遗。
郭外清溪溪外山，溪云飞上破山颜。晴明天气琉璃色，何处峰头带雨还。
洞里花开无定期，落红曾见逐泉飞。仙人应向青山口，管却春花不与归。
二草曾观岭外图，开时尝与暑风俱。使君已自怜清分，分得新条过海无。
人仰公才世吏师，更甘归老旧林池。门阑清似当官处，心力强于少壮时。物理自冥非寄酒，兵谋犹在却因棋。濠边风月如招隠，愿拂尘裾从所之。
道德由来太古同，生灵休养至仁中。五兵不试归神武，万物无私是化工。玉座忽逢春月尽，金旌遥指洛川穷。年年翠辇长陪扈，那向西城别梓宫。
向近千秋节，何言七月期。遗恩群玉宴，往事荷宫祠。仙路云龙会，秋风鼓角悲。万人瞻彩仗，犹认吉行时。
声教中原泰，恩仁万国临。忧勤符帝梦，付与得天心。箫吹凝寒气，云山敛夕阴。还期千载后，歌颂莫知深。
俭薄留遗诏，遵行在继承。桐棺会稽冢，瓦器孝文陵。阙外秋萤度，林端晓月澄。须知无可欲，终古不骞崩。
万世威神在，多方惠泽隆。密音通虏壤，行哭亦儿童。画翣离丹阙，幽堂对紫嵩。孤城空雨泣，白首抱遗弓。
俭勤追禹绩，恭让体尧仁。措枉朝多直，除苛吏尽循。遵儒恩礼异，左戚赏刑均。立子知天意，超然即上宾。
攒宫开七月，隧路闭千秋。地带三川拆，天含万国愁。鸟云知圣没，龙驾想神游。厚禄将无报，慙恩更白头。
宫人上临候昏钟，帘外香烟烛影红。庭柏飞霜陵漏永，可怜今夜月明中。
空梁诗板岁年多，唯有秋虫占作窠。闻道故人时拂拭，此生无奈旧情何。
谁寄梅花置枕傍，前时复得枕清香。因香梦彻江南路，江水浮天月似霜。
先帝传基固，真人嗣统平。余恩华夏在，高谊古今倾。汉法原为庙，仙居别有京。海中金阙见，天上玉楼成。睿意怀丕烈，宸豪荐大名。荐唯将舜拟，严亦与周并。龙向朝云起，奎和昼日呈。流光俄洊岁，发号庆重明。令节千秋过，端仪万众迎。讙呼山岳动，驱拂鬼神惊。缥缈来佳气，雍容下太清。旛旌多异制，歌吹自新声。琳馆初停御，銮舆始此行。盥孚通至感，福泽被群生。往事时兼远，孤臣泪独横。晨兴西响久，凄断老年情。
旗声不断鼓声催，堤柳阴浓野色开。今日客衣何事净，京尘不肯出城来。
今日风期恶，迟回一水滨。村旗呈酒圣，庙鼓赛河神。跃鲤曾惊网，饥乌不避人。商工时借问，何处即通津。
平日压尘土，今游兴味长。波涛围四际，台殿起中央。鱼听晨餐鼓，雪和夕炷香。薰风休递吹，襟袂不胜凉。
青林蔼蔼日晖晖，薄晚凉生暑气微。湖上清风如可载，画船十只不空归。
越邑吴封绣错分，华堂繁吹半空闻。山峰高下抽青笋，江水东西卧白云。菊蕊芬芳初应节，松林照耀欲迎曛。州人不见归时醉，未拟风流待使君。
遥知画舫舣江隈，寒勒梅花未得开。唯有山堂红烛下，至今繁艳傍尊罍。
倾宫晨起传轻粧，山殿生风夏日长。小部新声落天上，无人知是荔枝香。
山堂争似草堂清，俗事随人百种名。頼有四窗春茗在，瓯中时看白云生。
多谢山人远祝延，寿杯仍是九龙泉。余生事事无心绪，直向清凉度岁年。
于世无机是海翁，客情醒醉任邻钟。廉纤雨意还侵夜，料峭春期未减冬。宝气上浮难掩玉，岁寒中立不凋松。君王自结英雄网，千载风云定有从。
病来安健赋诗夸，甲子新移一岁加。吾道所存唯浩气，世缘何著但空花。烟云已过同归鴈，杨柳初藏并宿鸦。便拟寻山逐幽趣，春泥随马上须遮。
忽闻乘月上层台，正值江湖夜色开。云屋万重灯火合，雪山千仞海潮来。静游虽有诗情得，独笑应无俗语陪。纵使羁怀多感慨，若逢清致少徘徊。
津亭遥望草萋萋，空旷清怀与物齐。春水倒行潮欲上，晚云平压日先低。高城览古人何在，远渡伤离客自迷。好共山翁同出处，不随朝骑五门西。
地卷天回出海东，人间何事可争雄。千年浪说鸱夷怒，一信全疑渤澥空。寂静最宜闻夜枕，峥嵘须待驾秋风。寻思物理真难测，随月亏圆亦未通。
古寺无人野藓滋，空庭永日雪风吹。横柯圆若张青盖，老干孤如植紫芝。万乘未轻蟠木器，千年终与大椿期。须知才短为天幸，江上婆娑得所宜。
燕燕何来处处喧，新从海上振轻翰。卑飞不避春泥重，竝语应愁夜雨寒。客舍暗窥吟笔健，宴堂时见酒杯干。雕梁信美多移主，愿尔将雏择便安。
风日朝来好，园林雨后清。游鱼知水乐，戏蝶见春晴。草软迷行迹，花深隠笑声。观民聊自适，不用管弦迎。
节候近清明，游人已踏青。插花穿戟户，酤酒向旗亭。日迥林光润，风回海气腥。未知何处乐，归路已严扃。
久雨曾无度，阳和渐向阑。杂香生众木，浓翠入孤峦。漏缓宵仍静，灯微晓更寒。芳时犹卧病，何日出城看。
山前雨气晓才收，水际风光翠欲流。尽日旌旗停曲岸，满潭钲鼓竞飞舟。浮来烟岛疑相就，引去山禽好自由。归骑不令歌吹歇，万枝灯烛度花楼。
地上多于枝上花，东楼凝望惜年华。潮头正对伍员庙，燕子争归百姓家。粉箨渐高山径笋，绿旗初展石岩茶。流芳自与人兼老，樽酒相逢莫重嗟。
千顷平湖绿一遭，空城游乐自奢豪。画船争胜飞江鹘，翠谳都浮载海鼇。芳草堤边裙带短，柔桑陌上髻鬟高。楼前尽日闻歌笑，不啻秋风卷怒涛。
空吟招隠句，林下立多时。秋信在何处，天香开几枝。山河深夜影，水石隔年期。曾是搴英客，清愁欲语谁。
凄苦难成调，秋风入细弦。草根语深夜，灯下感流年。落叶已满径，征人犹在边。寒衣何日寄，思妇不成眠。
城南怀旧别，谷口寄春耕。野鹳巢云老，林僧管瀑清。养花疏石髓，炼药伏山精。见说孤灯雨，年来著易成。
寂寞青灯旧，流离白发新。病犹依故国，死乃见全人。残墨家无子，高风墓有邻。斯文堪一哭，落日冷湖滨。
初阳蒙雾出林迟，贫病虽兼气不衰。老爱归田追靖节，狂思入海访安期。春风门巷杨花后，旧国山河杜宇时。一种闲愁无著处，酒醒重读寄来诗。
秦望诸峰入几看，仙居缥缈五云端。天高地迥三千界，月白风清十二阑。碧海气清珠佩湿，明河影落玉箫寒。超然身在鸿蒙上，何必蓬莱跨紫鸾。
客来持酒洒烟霏，空想高风意欲飞。老洞藏云安石卧，孤舟载雪子猷归。一川白鸟自来去，千古青山无是非。欲上危亭愁远眺，废陵残树隔斜晖。
乡心几梦海坛居，半老儒冠计未疏。岸竹色侵春压酒，墙花香度晓翻书。卜邻俎豆三迁后，负郭田畴二顷初。雨过新蔬青可摘，小船篱外卖溪鱼。
井乡聚散笑匆匆，岁月无情忽两翁。灯火城南听夜雨，桑麻杜曲忆春风。百花新意皆归燕，万里离愁独寄鸿。重约扁舟寻禹穴，夕阳疏树乱云东。
客来自风门，飕飗撼两袖。溪回众峰新，畈绝一岭又。行行春日微，怪禽啼白昼。流年感花稀，古道表松秀。聊此寄小酌，余酣掬山溜。
火旗燄燄烧坤垠，蒺藜满道风扬尘。槁苗无花不作谷，老农扶杖田头哭。哭声不为填沟渠，室罄何以供官输。檄龙呗佛寂不应，蜥蜴那能擅权柄。泰霞真士鞭风霆，绿章叩天天亦惊。玄云沛雨起肤寸，点点都是盘中饭。须臾收歛归无声，翩然驾虬出山城。我闻调元功自古，亢为常旸伏常雨。庙堂有道司牧良，坐看玉烛开金穰。淮南捕蝗蝗更在，饥蛟啮人陆成海。肥羊日日供大官，论功乃使专黄冠。真士寸田无水旱，天机子夜交离坎。
铁虬偃蹇八尺强，云屋深深吹玉香。开徧枝南与枝北，顶顽不受春风德。悄如枯禅坐瞿昙，霓旌羽葆来毵毵。世情冷暖异荣朽，道眼看来两何有。炎州岭上识袒衣，参横月落皆玄机。老僧与客一笑顷，醉藉莓苔弄疏影。醒来忽忆孤山前，系舟老树飞雪天。翠羽无声江色冻，夜阑秉烛浑疑梦。贪嗔到此一一除，独有爱花痴自如。
棣陨双葩洒泪红，百年已短更匆匆。祇今风雪栖栖影，地老天荒一个鸿。
风尘何处托清魂，家世梅花水月村。旧箧已无封禅稿，独怜渴病似文园。
空遗破砚孤心苦，只博生绡两鬓华。小婢灯前泣秋雨，竹房不见夜呼茶。
溪冷浣花宗武哭，池荒梦草惠连愁。行人犹说春风夜，灯影书声共水楼。
伯兮癯似松间鹤，季也孤于云水僧。昨夜梦中闻笑语，觉来秋在影堂灯。
草枯霜白泣原鸰，五十三年老弟兄。风雨对床缘未了，荆花重合在来生。
偶伴孤云宿岭东，四山欲雪地炉红。何人一纸防秋疏，却与山窗障北风。
一闲每笑不如僧，及到僧门闲未能。昨夜褐袍风雪里，隔溪犬吠入林灯。
踆乌不停飞，歛景下蒙谷。征途险在前，而况车折轴。夸父追羲和，欲挽丹砂毂。意远力不任，化作邓林木。漫漫夜何如，长歌饭觳觫。
百感凑孤夜，江楼起呼月。秋虫声转悲，念此众芳歇。人生非金石，青鬓忽已雪。逾淮橘心移，出山泉性汩。猗兰抱孤芳，不受宿莽没。
老来屏人事，北窗寄高眠。飘飖御风远，银阙开九天。虎豹不见嗔，岂予有仙缘。玉座覆红云，香炉霏紫烟。黄冠立小兆，冉冉导我前。下土虮虱臣，微衷怀欲宣。兵戈幸休息，饥馑方连绵。洪惟大生德，寔制水旱权。愿言回哀眷，与世苏倒悬。皇灵闵臣请，曰其启丰年。再拜谢阙下，回飚堕林泉。夜雷声殷殷，甘泽朝盈田。沈思喜且惊，魂交非偶然。士抱当世忧，天犹为之怜。况此咎证臻，庸非燮理愆。贞观有房杜，斗米曾三钱。
凤德嗟已衰，宣尼欲浮海。頼有载道经，神功补元宰。删诗挽风变，系易忧世骇。春秋笔削严，西秦书乃采。微义将警周，逆悲大运改。悠悠千古心，后死文乃在。
子有忧世心，蒿然见眉睫。崇交拟昔人，西风寄三叠。作诗匪雕锼，要与六义涉。臣甫再拜鹃，高风或可蹑。肯作蟋蟀鸣，悲凉和秋叶。
青莲不堕劫，金鼎能回枯。吾道寄流水，此外何所须。岂不念百年，奄忽归丘墟。生死同昼夜，逆天讵敢居。异端纷溺人，微此吾其鱼。
沦恶易如坠，进善难如登。危哉方寸地，风雨吹冥冥。尺水增丈波，鳅鳝亦为鲸。海桑空变易，天地终清宁。感此坐中夕，疏林动秋声。
汉日落西崦，孤彗明中州。玄德负英猛，欲挽无万牛。龙凤一已逝，斯人复安求。区区守江左，老此以菟裘。大义固不识，卑哉孙仲谋。
垂垂大厦颠，一木支无力。精卫悲沧溟，铜驼化荆棘。英风傲几砧，滨死犹铁脊。血染沙场秋，寒日亦为碧。惟留吟啸编，千载光奕奕。
权臣坐偃月，弃官如飘蓬。及兹颠沛秋，翻然挺孤忠。一死未得所，网罗挂秋鸿。渡淮已不食，蜕槁夷齐风。何人续迁史，表为节义雄。
已无湖海梦，渐老足闲情。野杖日寻壑，家书时到城。开池纳天影，种竹引秋声。亦爱箪瓢乐，年来世味轻。
不入群芳谱，生机屑化工。十年多旷土，一种自春风。蛙吠残阳影，萤明细雨丛。令人怀洛艳，锦幄照帘栊。
澹然无一事，至乐在书床。老石栖云定，疏松过雨香。砧清秋巷迥，灯白夜堂凉。此意无人会，重城醉梦乡。
七十五松在，当年手植翁。龙髯云满壑，鹤唳月当空。三品非秦爵，诸郎有晋风。夜深清籁发，归珮玉丁东。
柳下一瓢酒，湖风散积阴。晴舒生物命，春酌化工心。鶑语调寒燠，花粧定浅深。悠然情性会，宇宙入孤吟。
俗驾不曾到，瘦筇时复携。肺肝清涧饮，鬓发老岩栖。野巷犹鸡犬，春城自鼓鞞。未应人世外，别有武陵溪。
江湖犹是客，岁月已成翁。仙路重云外，人家落木中。山痕经烧黑，土脉入泉红。又得春风信，孤花照驿东。
风雨知何夕，干戈寄此身。青灯少年梦，白发异乡春。水驿逢花使，丹田守谷神。行窝随处乐，聊自得吾真。
几夜高堂梦，不知山水长。西风归雁荡，落日过乌伤。断影云空白，孤心草欲黄。终怜负甘旨，泪洒蓼莪章。
此地同为客，当秋独送君。斜阳留薄醉，远道惜轻分。老泪遗陵木，乡山出海云。天南有回雁，音信倘相闻。
空明仙人朝帝所，跨鹤凌虚堕霜羽。洞中石髓流不干，圣泉写入君肺腑。潘江陆海一目尽，自提修绠汲千古。碧芹水冷涵夜灯，丹凤山空鸣晓鼓。有时白战风骚场，小巫见之缩双股。饭虽不足仁义腴，墙阴老荠羹春苦。丈夫出处各有道，天地纲常要撑拄。俗吏惟知骋刀笔，腐儒亦或拘训诂。云雾窗寒森宝书，广文袖有修月斧。离亭酒短秋帆开，雁荡峰前桂花雨。
海鲵吹腥浪千尺，野渡横舟人不识。春风未暖六经灰，闲抱黄庭煮白石。绿章夜彻九虎关，坐使业海生青莲。蟾蜍窟冷手自探，西湖一鹤梅花仙。四时茫茫行大块，君向何山飞羽佩。双袖携云发天台，孤竹骑龙穷地肺。瓣香持谒三茅君，上清秘笈开琼文。十月婴儿谁抱送，飞出泥丸跨丹凤。
琅邪台上晚云平，虎视眈眈隘八纮。万里不知人半死，三山空觅草长生。兆来鬼璧沙丘近，威动神鞭海石惊。书外有书焚不尽，一编圯上汉功名。
英雄盖世竟何为，故里凄凉越水涯。百二势倾争逐鹿，八千兵散独乘骓。计疏白璧孤臣去，泪落乌江后骑追。遗庙荒林人酹酒，至今春草舞虞姬。
宿雾沈城海日迟，十年冉冉镜中丝。江湖旧梦衣冠在，天地春风鼓角知。杜曲桑麻归已晚，尚平婚嫁毕何时。野人问我行藏事，自向庭前采柏枝。
旧梦仙山驾海鼇，飞梅如剪柳如缫。千门疑是繁星落，九陌不知明月高。零乱遗钿空宿草，升平叠鼓散春涛。寒灯寥落残书在，独抱荒愁寄浊醪。
寒芒曾动少微星，一水溶溶叠嶂横。落日渔舟吹远笛，断烟戍屋带荒城。沙鸥欲近如招隠，关树无多亦厌兵。却忆鶑花亭外路，太平箫鼓沸春声。
畎亩孤心老未衰，一篱瘦菊一瓢诗。黄埃赤日谩多事，苍狗白云能几时。山酒柏香春寿母，桉书芸冷夜呼儿。横琴妙在无弦处，何必知音有子期。
银桥疑驾海天长，丹粟离离照翠觞。影浸山河琼殿冷，舞深风露羽衣香。亦知广莫元无野，却笑温柔别有乡。手折一枝惊昨梦，素娥怜老授玄霜。
昭阳旧恨逐风飘，岁晚山中霜露饶。彭泽归来空自老，中原舞破为谁娇。返魂碧海熏初炷，宿酒沈香晕不消。亦是前身曾捧砚，品题因得入诗瓢。
冷云漠漠护篱阴，潇洒苔枝出竹林。影落寒矶和雪钓，香浮老瓦带春斟。几凭水驿传芳信，祇许沙鸥识素心。回首西湖千树远，扁舟寂寞梦中寻。
晴峰无数蘸清流，窈窕寒生六月秋。百炼不须欧冶剑，沼吴人在采莲舟。
巨犗长竿钓海波，空遗矶石卧荒坡。千年无此垂纶手，多少饥民向浙河。
流来一水截人寰，虹背秋寒十二阑。白鹤飞边人影绝，天风吹珮玉珊珊。
笑拂青萝问隠君，千岩秋色此平分。当时宴坐无人识，唯有松风共白云。
一室元无斧凿痕，闲云四壁守孤猿。空山静阅古今过，不老乾坤是此门。
玉笥孤帆唤不来，长风破浪忆江淮。不知海水何年陆，万斛龙骧寄断崖。
闻说东夷有圣人，历山何处此耕云。露苗犹洒当年泣，寂寞春风鸟自耘。
钧天梦破珊瑚枕，岩壑春供翡翠屏。一卷黄庭云半席，夜深读与岭猿听。
元非铸冶自成湾，乌兔烹煎那得闲。却问黄粮几番熟，不知沸鼎在人间。
洞霞疑接台峰近，石栈空歌蜀道难。一种灵苗人不识，半山霜露夜痕干。
入山采芝薇，豺虎据我丘。入海寻蓬莱，鲸鲵掀我舟。山海两有碍，独立凝远愁。美人渺天西，瑶音寄青羽。自言招客星，寒川钓烟雨。风雅一手提，学子屦满户。行行古台上，仰天哭所思。余哀散林木，此意谁能知。夜梦绕勾越，落日冬青枝。
闻君有奇气，千岩在胸中。岁晚携甘旨，归以献乃翁。乃翁松柏姿，深村侣樵农。风尘了不识，七十颜如童。举桉各华发，抱孙戏花丛。境闲意易足，食淡神常丰。乃知世网外，宇宙皆空同。仰山千岁酒，彩袖围春风。
名坊临野渡，曾此产魁豪。湖带诗书润，山增科第高。劫灰遗断础，鬼火出深蒿。东海扬尘久，无人钓六鼇。
见说携琴去，西风半日程。云留秋渡冷，月过别峰明。落叶惊疏鬓，黄花照澹情。思君不能寐，一雁叫深更。
辟谷曾吞日月华，春风不老聚三花。玄关一窍通无极，白发余生笑有涯。野鹤相看盟秀竹，洞云何处食灵瓜。披图仿佛榴皮迹，珍重还如东老家。
文献凋零半垄云，荆花旧宅冷溪滨。欲知礼乐千年事，曾寄行藏八袠身。旌节自天惊隔世，衣冠入地见全人。鹄袍犹忆谈经处，风雨宫槐暗落薪。
漠漠江湖梦，萧萧禾黍秋。清笳吹落日，白发过西州。池涸神龙逝，山空老凤愁。惟余关外水，寂寞自东流。
惊风吹雨过，历历大槐踪。王气销南渡，僧坊聚北宗。烟深凝碧树，草没景阳钟。愁见花甎月，荒秋咽乱蛩。
冠带百年梦，昔游今重嗟。璧池春饮马，槐市暝藏鸦。堂鼓晨昏寂，廊碑风雨斜。石经虽不火，岁岁长苔花。
枫陛将亲策，兰宫此并驰。凡鳞风雨化，澹墨鬼神司。染柳春衣净，看花晓马迟。偶来追昨梦，戍屋草离离。
寥落一抔在，英雄万古冤。孤忠悬白日，遗恨寄中原。树老残霞澹，尘深断碣昏。东南天半壁，往事泣寒猿。
回首咸平梦，清风自满湖。乾坤一士隠，身世此山孤。鹤去空秋影，梅开尚旧株。耳孙今白发，持酒酹寒芜。
不读霍光传，炫然桃李门。湖山变朝市，烽火满乾坤。胆落冰天骑，魂飞瘴雨村。春风吹秀麦，误国竟何言。
何年移竺国，秀色发棱层。清极不知夏，虚中欲悟僧。树幽岚气重，泉落乳花凝。犹忆烹茶处，闲来话葛藤。
盍簪谭旧梦，持酒送余春。天地绿阴雨，江湖白发人。时平销剑气，客久积衣尘。又出重关北，斜阳独问津。
嘉禾古三辅，积水何苍茫。旧游梦历历，况此逢端阳。束艾肖人形，倾葵抱天常。萧萧老逢掖，得依夫子墙。鹓湖无五月，宿雨生微凉。客从东浦来，手持紫霞觞。采蒲泛纤玉，沃我书传香。殷勤两博士，杂出肴与浆。书囊谈未了，一醉齐彭殇。酒醒忽不乐，起看北斗芒。岁月感疏鬓，风烟渺殊方。明当理征棹，斜日鲈鱼乡。
风流怀二陆，才名动三吴。斯人不可作，千载空烟芜。当时骋俊笔，万象争先驱。有如明月璧，美价倾鸿都。世运有翻覆，韫匵真良图。惜哉去就乖，毁此千金躯。人生皆有死，百年同须臾。独遗文字芳，乃与天壤俱。凄凄昆山寒，冉冉谷水枯。白鹤久已寂，黄犬谁复呼。荒祠挂残阳，扁舟入菰蒲。采莼荐秋水，庶以明区区。
虎林一倾盖，草窗雪初残。酒酣夜剪烛，妙语铿琅玕。回首隔吴越，清风渺难攀。焉知白首余，远访沧波间。大鹏九万里，神骏十二闲。天风非不高，乃乐烟水宽。乾坤寄一斋，江湖浮九山。何当蹑飞珮，跨鹤青云端。
市槐梦忽醒，乔柯落风雨。何人斧为薪，遗根尚依土。缅怀赤炜初，鬰若翠蛟舞。其下有桥门，雍雍冠带聚。万物递衰盛，千载一仰俯。射策君先登，气勇不再鼓。邅回三舍间，我亦跻寸武。云雷膏尚屯，有志良独苦。空山少芝薇，大泽多网罟。尔来涉长途，征衣拂天姥。遥泛松江舟，薰风采芳杜。故人隠云间，九山青照户。相逢各华颠，旧事不敢吐。悠哉抱玄同，高卧标枝古。
冰玉为骨秋为神，堂堂内相真天人。谏草数百垂清芬，仁义一洗功利尘。刳肝沥血空排云，白日不鉴吾忠勤。奉天诏下哀痛新，将士感泣天亦闻。皇威雷动清九垠，一纸可敌百万军。草茅学古期致君，以额扣阍九虎嗔。玉堂云雾当华津，耿耿何不批龙鳞。一尊酹古凄夕曛，鹓湖之水春复春。
薰风短棹水粼粼，老鹤疏林寂不闻。内史祠荒残碣雨，黄门书冷半堆云。猎场斜日分桑坞，驰道秋深走鹿群。寥落一觞谁吊古，渔乡烟景客平分。
碧落当年堕酒星，醉中万事一浮萍。亦知人世无穷事，一醉松根不肯醒。
筠筒音断水云村，吠入空林枸杞根。我亦天涯音信杳，卢令诗在为招魂。
歌扇风流忆旧家，一丘落月几啼鸦。芳魂不肯为黄土，犹幻燕支半树花。
泖口乘寒浪，湖心散积愁。菰蒲疑海接，凫雁与天浮。泽国无三伏，风颿又一州。平生谩为客，奇绝在兹游。
怀古心犹壮，临流影自孤。湖烟迷檇李，城木出姑苏。草暗春惊鹿，菰香秋试鲈。青楼旧时月，无复听吴歈。
突兀僧房倚翠微，金精幻虎霸图非。琼田万顷山如涌，铁壁千寻泉自飞。堂在经声通老石，楼开塔影落秋衣。千年幽独嗟谁氏，断刻苔深带夕晖。
凿开神斧是何年，珠雁金凫锁冷烟。薜荔带云悬古木，辘轳卷月出秋泉。岩前洗剑精疑伏，林下烹茶味亦禅。高倚石阑清啸发，恐惊池底老龙眠。
苎罗山女入宫新，四壁黄金一笑春。步辇醉归香迳月，隔江还有卧薪人。
歌声舞影散春霞，月殉香魂几落花。休恨天家无分到，汉妃青冢落胡沙。
远望车尘汗雨流，自知覆水已难收。为君富贵妾羞死，富贵如君不自羞。
山风吹酒醒，秋入夜灯凉。万事已华发，百年多异乡。远城江气白，高树月痕苍。忽忆凭楼处，淮天雁叫霜。
读君丁卯集，想此建桥时。荒草一区宅，清风七字诗。吴云含静态，郢树寄余悲。落日空怀古，长歌知不知。
灰飞百尺景愁人，断础残芜但鹿群。对峙金焦两拳石，平分淮浙半江云。乾坤几沸萧公镬，风浪空藏郭氏坟。野衲不知兴废事，梵宫金碧自纷纷。
流水苍松石迳斜，瓮城城外梵王家。仙林不返云巢鹤，僧钵曾移海国花。剥落苔碑秋卧草，荒凉竹院午敲茶。当时一掷乾坤手，曾向山窻倚暮霞。
吴楚风烟画里看，中流树色拥禅关。一星化石江成陆，双塔摩空寺裹山。衲寄云林清海怪，泉移蛟窟照僧闲。千年天堑今如掌，寂寞寒潮自往还。
山裹中流小梵林，宝莲鼇背翠沈沈。半空但觉烟岚合，三面不知风浪深。仙井浴丹开晓日，海门浮玉澹秋阴。洞深瑶草无人采，瘗鹤残碑浸碧浔。
青衣梦破满林烟，一掷乾坤亦偶然。僧屋翠微看月上，江山犹似永初年。
蜀波万里与淮连，扬子江心浪拍天。陆羽当年亦奇士，骊龙蛰处识名泉。
第二名泉在，深云护石阑。九峰灵气泄，三伏细流寒。远脉松长润，余香茗欲残。荒祠怀陆羽，一掬酹空坛。
长飚卷炎埃，澄空出秋素。迢迢铁瓮城，回首隔苍雾。酒帘飏荒市，笳鼓发深戍。倚篷问舟人，云是新丰路。篱落鸡欲栖，野水牛半渡。不见抱琴人，斜阳在高树。
束艾楚俗愚，铸金秦民怖。何年斲云根，偶立此翁妪。千春衣莓苔，偕老食风露。世人轻结发，覆水或旦暮。乃习无情缘，永与天壤固。停舟一访古，久欲祛此锢。父老向我言，曾是梁朝墓。衣冠化黄土，古丘亦成路。当年殉金棺，兹物独如故。阅世如过客，兴亡了不悟。时借牛砺角，敲火戏童竖。
山风不动云四寂，万顷波涛生素壁。三峡夜怒摇星河，九溟昼沸卷霹雳。谁将江海一笔吞，华阳入砚玄波翻。灵鼇东转坤轴动，惊浪出没蛟与鼋。毫端分寸千万里，人心之险亦如此。老僧阅世如阅画，面壁凝然悟玄理。嗟余老作汗漫游，寒光飞动六月秋。乃知瞿塘在平陆，安得竹叶吹成舟。
村酒沽来浊可斟，扁舟过雨系枫林。午香吹稻海田熟，秋蔓引苽茅屋深。天地暗尘归客鬓，江湖斜日动乡心。衰年自笑为形役，空羡闲鸥卧水阴。
三峡无归梦，闲云澹石床。半生修白社，孤影寄朱方。觉路心如月，高年顶不霜。翻怜来往者，终日为谁忙。
客中还又客，回首忆并州。一枕江湖梦，五更风雨舟。水寒荷叶老，虫响豆花秋。几度看云坐，吾生亦觉浮。
一抔寂寞几秋风，云断洲空忆老龙。湖海刘郎诗骨冷，干淳余响寄孤松。
回首前游梦未忘，江云漠漠树苍苍。客心空老鶑花月，诗貌不肥鱼稻乡。白虎气销遗瘦石，彩虹影冷卧斜阳。当时已叹来麋鹿，后二千年更断肠。
钓舟远隔菰蒲雨，酒幔轻飘菡萏风。仿佛层城鼇背上，万家帘幕水晶宫。
苍烟淡淡水蒙蒙，渔笛吹残夕照红。六客风流今已远，堂名空入酒名中。
曾来天上宿，梦不离寒矶。宇宙双台迥，烟波一客归。姓增江郡重，墓隔越山微。千古登临意，凄凉带夕晖。
寥落空江上，买鱼开酒尊。乱山含雪意，孤艇寄枫根。滩近不成梦，鸿飞欲断魂。偶呼黄帽语，一犬吠前村。
舣舟鸬鹚港，白云满高原。借问玄英居，遗搆无复存。精灵几百载，山鬼凭幽昏。独遗文字香，隠隠草树根。转盼东山麓，仿佛见柴门。啼猨助凄恻，亦复销我魂。渔父促归桡，牛羊下前村。长揖者谁子，未识情已温。云十有六叶，咸通之耳孙。缅思幽人后，风雅天所敦。相携就茅屋，一笑酌瓦尊。
荥河通昆源，古出龙马瑞。包牺真天人，一见测其秘。八卦已支离，重为六十四。爻象互立名，系辞发洙泗。尽泄元气藏，柯叶布文字。有如木生瘿，笺注漫百氏。燋龟与揲草，何能解人意。及滋天下疑，反以二物具。方寸不自灵，柄为冥漠据。弧矢启战争，书契长奸伪。缅思未画前，标枝无一事。日月自循环，全易在天地。所以负苓人，因之发长喟。
文姬别胡地，一骑轻南驰。伤哉贤王北，一骑挟二儿。二儿抱父啼，问母何所之。停鞭屡回首，重会知无期。孰云天壤内，野心无人彝。凡物以类偶，湿化犹相随。穹庐况万里，日暮惊沙吹。惜哉辨琴智，不辨华与夷。纵怜形势迫，难掩节义亏。独有思汉心，写入哀弦知。一朝天使至，千金赎蛾眉。雨露洗腥瘢，阳和变愁姿。出关拜汉月，照妾心苦悲。妾心倘未白，何以觐彤墀。狐死尚首丘，越鸟终南枝。如何李都尉，没齿阴山陲。
久知拙无用，饰巧以相贤。而君独用拙，好古与世悬。不见百围栎，濩落终天年。岂其弃匠石，无用用乃全。孔门七十子，愚鲁承禅传。冲质抱元素，神工谢雕镌。续凫而刻马，适以戕其天。柳州正坐巧，望星犹乞怜。一堕叔文累，挽海不可湔。
形微意良苦，前身葬长鲸。天高不可诉，宿愤何时平。欲填东海深，能使西山倾。山倾海乃深，日夜空悲鸣。情知力不任，誓将毕此生。
出郭已虚旷，入门转萧森。筠栖无六月，聊以解我襟。红日不到地，白云时满林。坐久石根冷，酒醒荷气深。飘飘黄冠客，临流鼓瑶琴。一鼓洗我耳，再鼓空我心。山高水复迥，仿佛蓬莱音。兴尽拂衣去，城笳吹夕阴。
楼高不二寻，已作百尺想。中有湖海豪，开襟纳万象。颇延素心人，谈笑落清响。邻花吹午香，簷竹荐秋爽。于中了行藏，此外断俯仰。西楼富薰天，歌钟乐华敞。荒凉风雨余，山夔自来往。
我怀两山翁，夙抱经济略。曾驱部使车，所至问民瘼。昆阳斗大州，渔吏久竭泽。三尺行风霆，四知厉冰蘗。公余接寒士，促膝谈礼乐。以我独闭门，前茅访林壑。当途尽挟贵，此道可敦薄。浮云于我如，霖雨用汝作。如何岁龙蛇，斯人竟冥漠。平生诗万篇，耿耿志谁托。颇闻仲氏贤，风骨似其伯。尔来一披雾，月梁慰离索。纷纷鸡鹜中，夭矫见孤鹤。阳秋皮里鉴，太素指下脉。犹有刀圭功，可敌廊庙爵。四百有四病，如禽应弦落。真病在人心，问君有何药。
朔风号枯林，吹寒入肌髓。江湖客影孤，况复怀万里。白战不持铁，何以破愁垒。惟有无功乡，岁暮足可恃。良朋邀我游，瓦盘列山卉。轧轧鸣珠泉，滟滟浮翠蚁。初疑变气候，渐觉忘我尔。一觞复一觞，颓然两衰齿。桓桓诸少年，互爵方未已。虽醉不敢哗，谐谈亦书史。所以柴桑翁，浊醪有妙理。我渴梦西泠，攀条嚼冰蕊。醒来步虚廊，天空月在水。
古城仙鹿远，百感赴斜曛。海气千年聚，山形九斗分。神鸦饥啄藓，宰木蠹藏云。何处鸣钲发，春屯又易军。
春归不知处，溪楝日初长。旧箧题诗扇，疏帘读易香。田蛙占水旱，海燕语兴亡。复恐闲愁起，听泉过石梁。
驿路入芙蓉，秋高见早鸿。荡云飞作雨，海日射成虹。一水通龙穴，诸峰尽佛宫。如何灵运屐，不到此山中。
古迹微茫久，云深锁薜萝。洞前青壁坼，世外素书多。猿狎垂山木，龙灵起井波。相传通海眼，鱼网得金科。
万国曾朝会，群山尚鬰盘。严祠镇玄璧，故代守黄冠。窆入云根古，梁归雨气寒。年年送春事，来拂藓碑看。
盈盈新叠碧，难借柳条穿。铸景菰蒲外，买邻鸥鹭边。炎官初掌柄，水国不书年。渐长薰风价，折筩供酒船。
沙井泉初试，石庵苔已荒。不知更宋代，犹自说钱王。古冢木根怪，春山云气香。诗成无纸笔，驻马语残阳。
闭门荒草合，宿雨掩春华。西海无回日，东风几落花。雾冥猿自啸，荡冷雁犹家。谁是补天手，空怀炼石娲。
照书双眼碧，天欲寿斯文。白发前朝士，青山半屋云。迟花春后见，远瀑夜深闻。回看重华梦，荒田自鹿麕。
独夜愁如此，殊乡老柰何。故人经乱少，归梦入秋多。衣敝邻砧动，书沈海雁过。灯前空拂剑，酒薄不成歌。
楚竹声何远，苍茫想钓舟。横当半篷月，吹破一江秋。落叶纷前浦，惊鸿过别洲。曲终枕蓑卧，无梦到凉州。
丰凶不可问，疑入瘴乡春。高汉枯无润，刚风吹作尘。园林霜后色，樵牧雾中身。四望荒荒白，谁为洗日人。
凋悴缘何事，青青忆旧丛。有枝撑夜月，无叶起秋风。暑路行人惜，寒巢宿鸟空。倘留心不死，嘘拂待春工。
为官转多事，行役到寒毡。落日邻州树，西风逆水船。饭牛怀白石，访鹤入青田。我欲看行卷，仙峰雪瀑边。
佛借龙宫五百年，平分城树与村烟。丛林忽涌中流地，双塔曾擎半壁天。石色带云笼客袖，磬声和月落渔船。袈袍不限侵门水，十载何人坐象筵。
观物闲中得化机，相随野鹤立多时。遗编蠹老芸空辟，旧念灰寒管不吹。夜气清明非药鼎，春风消息在梅枝。三杯美酒微微醉，细和尧夫击壤诗。
爆竹声残事事新，独怜临镜尚儒巾。寒窗琴册灯花晓，衰鬓江湖柏酒春。道在老天扶客健，书来稚子识家贫。旧山亦有闲风月，归与渔樵作主人。
花柳湖西别此翁，十年鬓雪忽重逢。唐陵愁问永和帖，楚水梦闻长乐钟。黄嬭秋灯余旧癖，素侯野服拜新封。世情云雨何时了，千古青青太玉峰。
道人清事饭溪蔬，无酒闲愁已破除。五夜雪声梅角底，一春烟景竹筇初。园林芳信醒愁蝶，田野丰年入梦鱼。冰下流泉清老耳，东风先已到郊居。
十年疏鬓为谁斑，天借儒冠日月闲。欹枕寒生双瀑涧，开门春满七星山。鹤归尚觉辽城是，鹃老空闻蜀道难。欲觅九还凭寄语，青牛何日度函关。
露洗檀心迥绝尘，猩袍曾受百花臣。东风唤起清平曲，西洛移来富贵春。金缕杯深如劝客，香霞幄暖欲薰人。年年此地开芳席，看到儿孙色更新。
小池荷净雨初晴，世念消磨未到僧。衣带长江空北固，觚棱旧月隔西兴。一春空负花前酒，独夜相知竹下灯。自笑老来甘鹢退，少年云路健追鹏。
净根元不竞芳菲，万柄亭亭出碧漪。乘露醉肌浑欲洗，无风清气自相吹。制裳香冷微云护，倾盖盟深独月知。却笑满城纷绣縠，濂溪此意更同谁。
黄卷无端作睡媒，火云万朵鬰崔嵬。暑如酷吏何当去，薰自重华知几来。脚踏层冰思远壑，手遮赤日厌飞埃。披襟坐石不能夜，忽听南山起怒雷。
龙迎葱珮出珠宫，镜水凉生碧树中。崖裂千寻根到海，剑悬七尺气横空。昼闲谩写琴三叠，晓发犹余鼓一通。猿鹤无期云自在，人间何更有空同。
城居苦热念林丘，偶向殊庭送羽流。双袖携云禹穴晓，一瓢分雨舜田秋。溪声冉冉来松壑，秋意萧萧满竹楼。我与蝇蚊争昼夜，梦中犹及赴清游。
物外高栖岂好奇，爱凉坐到雨来时。四愁岁月空平子，三乐乾坤自启期。晋代诸贤曲水会，镐京遗泽变风诗。世交翻覆如云雨，野鹤孤心老竹知。
玉佩珊珊不可招，眼空尘界等秋毫。山林贞白三层迥，湖海元龙百尺高。自笑行藏关气数，肯将歌舞换风骚。卷帘最爱南山近，坐听松声起碧涛。
临溪双石如层城，中有洞天门不扃。杖藜穿莎入微迳，古藤络树春冥冥。渴猿引子下饮涧，山瓢我亦分清泠。一重一掩翳复朗，朱门金榜开殊庭。众峰环拱受约束，何年神造驱五丁。缥缈楼台钟磬寂，薜荔纷披窗户青。黄冠羽服者谁子，琼台坐阅南华经。客来揖坐松下石，呼茶味瀹枸杞灵。笑遣青衣导予步，峰回路转银河倾。初看绝壁走云雾，倏听万壑驱风霆。不知何代擘青峡，明珠万斛皆龙腥。欲唤琴高借仙鲤，蒙蒙山雨吹孤亭。
霞衣葱珮来珊珊，水晶之宫绿玉盘。谁与冯夷作戏剧，贝阙驱入神瓢翻。又疑罢织蛟人泣，碧漥融作水银汁。圆或为璧方为珪，寒光滉漾不可拾。古来欹器戒覆倾，真宰之柄常恶盈。季伦买笑轻百斛，金谷转首迷榛荆。纷纷鱼目争贵惜，道眼独悬诸幻息。须臾海霁山日高，绿云万柄净如拭。
肥马轻裘到此难，名标九锁翠微间。天开洞府几千载，地隔风尘此一关。谢屐空怜迷雁荡，苏诗不是梦庐山。他生修得清缘在，拟扣金堂觅大还。
客杖偶逢山鹤引，儒冠幸免野猿嗔。吹来松气清人骨，为洗东华万斛尘。
日澹梧枝洞锁苔，人间矰缴几惊猜。九苞自是冲霄物，曾为箫韶一出来。
云湿林腥隠石扉，不知何代有龙归。却疑此洞元无底，下挟沧溟作雨飞。
百雷鬭我前，八溟覆我后。谁哉擘巨崖，纵此翠蛟走。又疑蜀川下，万骑赴峡口。凭阑神为摇，清寒逼两肘。久乃与之忘，一洗耳目垢。骨冷春木臞，魂惊夜猿吼。神仙亦爱奇，临流并琼玖。乘鲤琴高风，捉月太白手。跳入水晶宫，身世亦何有。缅怀玉局翁，不受荒幻诱。尔来谒空祠，采苹奠玄酒。百年等一沤，道先天地寿。逝者固如斯，川上叹鲁叟。
洞天有别云，福地无凡土。嘉名此兼擅，灵气适专聚。峰峦互重掩，云雾自吞吐。飘然乘泠风，一瓣谒琼宇。住山老黄冠，迎客琪树午。鱼鱼美少年，华裾集斋鼓。往者修炼人，飞升接高武。尔来何寂寥，山川亦今古。甲第拟王侯，亿万富仓庾。所以气体移，学道不精苦。吾闻郭许俦，卓庵老林莽。终日对白云，餐松饮石乳。
闻有真人白日升，洞天千古卓崚嶒。顶高绝似撑华盖，穴暝初疑入武陵。秋静石枰空晕藓，寒生泉缝忽悬冰。依依谷口斜阳在，已觉熏风湿杖藤。
谁卓孤峰紫翠巅，流泉一脉到宫前。却怜千尺擎天柱，不拄东南半壁天。
仙子浑无涉世劳，屐痕一尺寄孤高。几人失脚风波里，可是云根立得牢。
华表鹤归处，林深别有天。云阴生石壁，杉影落丹泉。宇宙名山在，神仙古洞悬。归来凡骨换，寂照起三田。
名山隔风雨，几度梦空驰。谷口重来路，云根旧别时。玄门尊老宿，白发长婴儿。欲问还丹事，林深鹤已知。
中岁修玄学，悬崖结屋危。幻身风露袭，浅户虎狼窥。九锁洞中志，一瓢身后诗。定知明月夜，双鹤影相随。
天地等蘧庐，结庐复何事。一间亦寄耳，况乃寄所寄。我身正似云，于此适相值。买邻不用钱，平分有余地。岂不爱专壑，孤立圣所惧。平生志八荒，泽物乃吾素。我行云不随，云行我复住。出处两何心，得非以时故。造物无全功，苍生竟谁吁。石床坐忘言，各分一半愧。
葵榴入眼明，得酒慰衰齿。胡为浪自悲，怀古泪纷委。湘江沈忠臣，越江沈孝子。沈骨不沈名，清风两江水。或云非正命，是昧舍生理。归全岂发肤，所惧本心毁。哭父天为惊，忧君国将毁。于焉偷吾生，何以立戴履。修短在百年，芳秽垂千纪。之人死犹生，滔滔真死矣。
老矣杜陵客，草堂倚江干。故人相幽筑，皇天愍生还。君家付楚炬，结搆当时囏。谓得风雅力，竹木供大官。城边夜归鹤，杳杳发长叹。朱甍昔峨峨，碧草今曼曼。何如荫白茅，容膝有余安。我哀丧乱余，人烟半凋残。风凄狐兔警，露重星斗寒。丈夫坐一室，此念驰九寰。所以草堂人，安得千万间。
逢春感孤羁，抱古来众吠。如何陵谷迁，芳草亦萧艾。自怜岁月晚，复觉湖海隘。野鸥不受招，兴在万里外。
高人谢世纷，诛茅在绝壁。十年不下山，旧路掩深棘。出门复踟蹰，触步有崩石。下临千仞渊，毒鳞正纷籍。腥风鼓洪涛，石齿鸣咋咋。失势倘一落，万绠那可及。不如息我躯，猿鹤与朝夕。
岸陵几纷纷，岐路谁了了。中有定慧人，翛然坐深窈。山空诸念消，月堕孤禅悄。一室虚白生，天鸡弄清晓。
霏霏弄闲态，滟滟扬素纹。幽人不可即，但见水与云。苍狗纷世情，瞿塘在平地。所以盟白鸥，万荷最深处。
胡君白云心，乡梦搅幽夕。挑灯起我言，相对竟恻恻。问君何时归，心已寄飞翼。我归万山遥，君归一水直。十年湖海间，耕砚苦不穑。居然保章甫，晨省无愧色。高堂椿树苍，萱花在堂北。再拜捧寿巵，晴芳满瑶席。埙箎夜床温，冠盖春巷塞。万古天伦中，真乐非外借。明朝浙东西，片云渺何极。
桂死月亦灰，鹏枯海为陆。自我哭斯文，老泪几盈掬。故国忽春梦，故人复霜木。矫矫榆溆君，白首尚儒服。解后一写心，乾坤两眉蹙。无力能怒飞，有道欲私淑。忆游东浦云，马帐肯同宿。孤灯照寒雨，萧萧半窗竹。君器硕以方，有如舟万斛。歛华就本根，耆年谓可卜。昨别犹是人，今乃在鬼录。为善未必遐，呜呼真宰酷。往年海若怒，风涛卷人屋。脱身鲸鱼吻，长寐固应熟。寡妻泣帷荒，有子继经术。彼哉暴殄夫，食必馔金玉。一士苜蓿肠，夺之胡忍速。问天天梦梦，秋声满岩谷。
深林澹孤芳，一洗桃李姿。采采坡云暮，持之欲遗谁。故人青云端，或在江海涯。青云达者路，江海幽人期。有如一种兰，升沈亦殊岐。南宫香满握，谁使纫湘累。客笑试问君，君曰数所为。嗟予偶阅理，焚膏自童时。功名千载芬，白首心已违。富贵倘贻臭，不如贫贱怡。吾生吾自断，为谢君平帷。
开帘残酒醒，雪意尚垂垂。夜色沈奎久，春容变柳迟。寒塘鸥自聚，荒岁鹤同饥。便欲诛茅隠，何山有紫芝。
短策穿幽径，山樵半掩扉。月斜林影薄，石尽水声微。一犬隔篱吠，孤僧何处归。相逢松下立，风露满秋衣。
狺狺多楚狗，何处续离骚。草径无尘入，秋峰与节高。菰香清野饭，柳色老宫袍。笑问刘安鼎，相看已二毛。
野意云同散，闲门草自新。不知世网密，为谢客车频。风月兼忘我，山林亦恕人。咸阳叹黄犬，荣辱古为邻。
竹房分半席，流水白云间。丹灶余千载，青鞋第几山。有诗多解悟，无发得高闲。因笑尘中客，重逢改旧颜。
旧游浑似梦，短发不胜簪。风雨行金气，乾坤老铁心。舜田秋稗满，禹穴夕云深。正自登临懒，凄凉隔水砧。
青衫蕉鹿梦，江海一畸人。旧国愁生暮，衰年病过春。天垂湖色湛，雨洗月痕新。犹抱遗经在，心衔覆载仁。
清秋有余思，日暮尚溪亭。高树月初白，微风酒半醒。独行穿落叶，闲坐数流萤。何处渔歌起，孤灯隔远汀。
一剑挂寒壁，艰危气不衰。鬓痕朝镜觉，书味夜灯知。梦断潮生枕，愁新雁入诗。思君心欲折，又负菊花期。
乍逢还又别，龙竹葛陂阴。野水流春远，江云入暮深。新知满湖海，遗老在山林。解后如相问，凭君道素心。
客乡吊古重登临，隔水斜阳鸟语深。赐葛尚余唐阙梦，倾葵犹抱楚臣心。蒲边腊酿供华发，楝后春风在绿阴。桃印灵符何必佩，乾坤正气古犹今。
归鹤悠悠度海迟，闲来野寺看僧棋。乡心荔子薰风国，客路槐花细雨时。天地一身愁自语，江湖诸老澹相知。乌丝醉后淋漓墨，片月娟娟照砚池。
青眼重逢白发新，旧游却恐是前身。野鸠妬客招呼雨，江燕随人管领春。曾附仙舟追李郭，独提诗律继黄陈。镜中恨不移家住，山水苍苍老钓纶。
梅传春信菊延秋，万壑千岩引胜游。明月半船招贺监，清风满袖挹浮丘。意闲自得琴书乐，身隠犹怀畎亩忧。但得八荒皆寿域，饭疏饮水亦何求。
苦热如焚想雪山，清商一夕破愁颜。炎光断雨残虹外，凉意平芜远树间。忙踏槐花犹入梦，老催蒲扇共投闲。城头遥望累累冢，辽海荒寒鹤未还。
收拾山河片影圆，举杯笑酌结邻仙。万家弦管谁无月，一壑楼台别有天。丹桂梯寒醒旧梦，玄霜杵熟授长年。此秋此夜无清句，花亦笑人空醉眠。
雨余灯火坐茅斋，此夕田家有好怀。造物心终扶畎亩，苍生命已堕颠崖。燕山漕粟初航海，浙水移家半入淮。贞观三钱谁复识，拥衣数起望台阶。
禹穴风烟老尚游，青门回首忆瓜畴。海槎片影星河曙，城角一声天地秋。临水忽惊余鬓落，看云还悟此生浮。杖藜拟访神仙宅，中有长眉不挂愁。
耕隠山中久卜邻，爱奇不厌买山勤。重华事往人何在，万古春深鸟自耘。闲拂岩花问陵谷，独悬茅屋管烟云。满林剡竹供挥洒，天寿斯文正属君。
玄发相逢雪满颠，一番欲别一凄然。离亭落日马嘶渡，旧国西风人唤船。湖海已空弹铗梦，山林犹有著书年。蓬莱不隔青禽信，还折南枝寄老仙。
千载东篱有晋香，客床风雨梦浔阳。白头湖海孤心在，青眼诗书旧味长。哭兀已知懽此厦，温柔何必老为乡。殷勤还祝南山寿，岁岁梅花岁岁觞。
拂石题诗满袖岚，寻僧又过竹溪南。乾坤浩荡酒乡寄，山水苍寒琴意参。老燕未归同是客，孤云无住孰为庵。寂寥午夜松风响，疑是神仙接麈谈。
诗吞楚泽渺无边，不用神丹骨已仙。九万里程惊落羽，三千年事抚遗编。铜盘老泪胡笳里，金粟荒愁杜宇前。惟有双溪溪上月，清光照客尚依然。
余子纷纷气可吞，青霄万里合孤骞。藻芹池冷三年客，丝竹堂高几世孙。前辈修名似山斗，斯文清气在乾坤。故人要路如相问，为说苍苔独闭门。
独闭柴门木石亲，诗筒剥啄不妨频。青灯风雨多离梦，白发江湖少故人。谩读楚骚招太乙，谁听郢曲和阳春。书香剑气俱寥落，虚老乾坤父母身。
亲携琴册出烟萝，海国儒风近若何。笔挟龙湫灵不尽，官邻雪窦冷偏多。诗书千载关经济，师友三年要琢磨。老去喜逢奎运转，送君犹拂旧冠峨。
琴床茶鼎澹相依，偶为寻僧出竹扉。风动松枝山鹊语，雪消菜甲野虫飞。看花春入桄榔杖，听瀑寒生薜荔衣。古寺无人云漠漠，溪行唤得小船归。
水村烟景隔晴霏，十二阑干在翠微。一壑暮年闲独倚，半簷秋影澹相依。柏炉贝叶香犹润，纸帐梅花梦不飞。会得此中无所住，来来去去总玄机。
参横月落几相思，第一春风向此期。乘兴竹筇霜后路，寄声篱落水边枝。禁中鼓绝花奴老，海上宫深鸟使迟。独抱素心谁是伴，罗浮仙梦隔天涯。
瓦瓯一醉万事了，醒来然竹清溪晓。半蓑烟雨披春寒，堤上落红已如扫。荒矶白鸟无离愁，明月清风满幽抱。却怜灞水长亭西，几树柔条不得老。汉槎丙穴今已非，网罟相寻纵鳞少。何如卷钓两忘机，鱼向树根吹絮饱。
天宝诗人诗有史，杜鹃再拜泪如水。龟堂一老旗鼓雄，劲气往往摩其垒。轻裘骏马成都花，冰瓯雪椀建溪茶。承平麾节半海宇，归来镜曲盟鸥沙。诗墨淋漓不负酒，但恨未饮月氏首。床头孤剑空有声，坐看中原落人手。青山一发愁蒙蒙，干戈况满天南东。来孙却见九州同，家祭如何告乃翁。
相逢湖海说医灵，学更参玄世味轻。蓟子他年游碧落，空留药市会稽城。
丰神闲整坐凝然，一笑聊凭笔意传。却有丹青难画处，独遗好丑在千年。
因形有像转支离，妙笔从君压画师。若向禅中参一指，写余父母未生时。
梦回荒馆月笼秋，何处砧声唤客愁。深夜无风莲叶响，水寒更有未眠鸥。
蜀魄声声诉绿阴，谁家门巷落花深。游丝不系春晖住，愁绝天涯寸草心。
翼绡微动自宫商，几曳残声送夕阳。唤得槐柯芳梦觉，薰风一曲换西凉。
近交纸薄云翻手，旧梦冠空雪满颠。却忆画船曾听处，夕阳高柳断桥边。
聚散云萍亦偶然，十年曾此系秋船。当时别意芙蓉老，不道相逢又十年。
年少同游古辟雍，文光万丈扫秋虹。不须旧事谈如梦，灯下相看亦梦中。
葵心恋日还终在，橘性逾淮已不同。谁识鲈江持钓手，曾搴月窟一枝红。
珠亡忽震蛟龙睡，轩敝宁忘犬马情。亲拾寒琼出幽草，四山风雨鬼神惊。
一抔自筑珠丘土，双匣犹传竺国经。独有春风知此意，年年杜宇泣冬青。
昭陵玉匣走天涯，金粟堆前几吠鸦。水到兰亭转呜咽，不知真帖落谁家。
珠凫玉雁又成埃，斑竹临江首重回。犹忆年时寒食祭，天家一骑捧香来。
冬青花，花时一日肠九折。隔江风雨清影空，五月深山护微雪。石根云气龙所藏，寻常蝼蚁不敢穴。移来此种非人间，曾识万年觞底月。蜀魂飞遶百鸟臣，夜半一声山竹裂。
沙鸥对立机外，胡蝶相逢梦中。帆去帆来野水，花开花落春风。
流水独吟花迳，好山重约云门。茶瓯疏竹孤寺，桐角斜阳远村。
黑风夜撼天柱折，万里飞尘九溟竭。谁欲抶之两腕绝，英泪浪浪满襟血。龙庭戈鋋烂如雪，孤臣生死早已决。纲常万古悬日月，百年身世轻一发。苦寒尚握苏武节，垂尽犹存杲卿舌。膝不可下头可截，白日不照吾忠切。哀鸿上诉天欲裂，一编千载虹光发。书生倚剑歌激烈，万壑松声助幽咽。世间泪洒儿女别，大丈夫心一寸铁。
锦障鬰嵯峨，秀出城之西。直是神气积，宛若屏障开。苍翠接重壤，上与浮云齐。幽花被晴壁，古树欹层崖。下有张夫子，读书事幽栖。于今几百岁，衣冠世多才。伟哉据名胜，林泉足徘徊。兹晨幸休暇，杖屦同攀跻。和风袭轻裾，好鸟鸣喈喈。勇往遽忘疲，穷深陟崔嵬。极目万里外，顿觉群山低。长啸倚苍松，畅然舒我怀。
倚山宝阁照崔嵬，山鸟山云自去来。竹籁晓和幽梵合，藤花春入古松开。丹空遗灶形难蜕，草暗孤城首重回。处士凄凉犹是晋，庐山莲社许参陪。
紫宸黄阁共楼船，海气昏昏日月偏。平地已无行在所，丹心犹数中兴年。生藏鱼腹不见水，死抱龙髯直上天。板荡纯臣有如此，流芳千古更无前。
夜半金乌出，寥寥照寰宇。两眼对青山，通身泪如雨。
大觉世尊，腊月八夜，子正四刻，覩明星而悟道。引得后代儿孙，夜半染皂。智门昨夜伤风，打嚏凑得恰好。
久渴逢甘雨，他乡见故知。洞房花烛夜，金牓状元归。
昆仑之水易发，少林之春难芳。一臂忽断，九年顿忘。雷晕纹于象齿，花酿蜜于蜂房。派列枝分兮子孙繁碎，乌非马似兮言语文章。
半夜劈破太空，太阳正照白昼。掩却万象生铁一团，二俱列下别有商量。南海观音菩萨，端坐水月道场。
春山叠乱青，春水漾虚碧。寥寥天地间，独立望何极。
西风凋木叶，蟋蟀啼坏墙。明月照破屋，露冷黄金床。藏经一卷，儒书一章。读不成句，书不成行，天空地阔谁商量。
曙色才分鸡便唱，春风未动鸟先啼。一床胡蝶家家梦，祖意无人肯入思。
左顾右盻，皆我良辅。云生兮从龙，风生兮从虎。山僧坐绳床说禅，按拄杖作主。
蟋蟀啼坏墙，虾蟆叫春水。时节使之然，处处聒人耳。
一句子，玄中玄，妙中妙。寒暑不相干，阴阳不相到，必竟如何通耗。鹭鸶立雪非同色，明月芦花不似他。
千岩带雪，万水生冰。今夜寒极岁极，明朝日新月新。山僧禅床角头拂子，长时间挂不犯纤尘。信手拈来，春回大地。展慈容于释迦老子，收怒气于金刚眼睛。只者一著，最妙最灵。今正是时，如何委悉，浩浩尘中寻不见，见无见处却分明。
分岁家贫无可有，白牛牵出为人烹。堂中不问僧多少，一个还他一分羹。
荡尽是非窠窟，截断葛藤露布。今日放开布袋，不要东去西去。拗折拄杖，向者里住。碧眼胡僧坐九年，心胆浑如生铁铸。
如来藏中有一常圆之月，大如车轮，冷如冰雪，犀牛扇子何曾别。怒涛推出海，恰值中秋节。若也唤作白莲花，浮出龙王宫。我道玉川子，胡说乱说。
达磨眼睛，八斛四斗。断贯索子穿来，诸人面前抖擞，天上人间阿谁有。
意存言外，道在机前。求人思搭对，见面懒寒暄。古剑长埋匣，闲弓不上弦。
流而不返名曰情，湛而不摇名曰性。灵而不昏名曰神，光而不乱名曰明。迷此四者为之凡，悟此四者为之圣。
天地热如炉，万物同一煮。衲僧煮不杀，出来拍手舞。
海水缩，天风寒。一阳破坤，六阴生干。君子之道日长，小人之道日消。
发生爪长常如此，筋转脉摇休问他。动静不干消长事，从教门外雪寒多。
世尊双眼明，看天上星。智门双眼明，看天上星。智门双眼瞎，世尊双眼明。世尊双眼瞎，智门双眼明。互复二千年，彼此心不平。世尊世尊，今日谁底时节。
东邨王老夜烧钱，保当新年胜旧年。三珓俱通三扣齿，太平无事乐平平。
荷叶团团团似镜，菱角尖尖尖似锥。尀耐古人无意智，预先偷我一联诗。
孝满曹山脱布衣，风流输与大家儿。阿爹死了有钱使，醉酒狂歌日日嬉。
破灯盏里已无油，放去光明照九州。暴雨暴风吹灭了，光明不在旧床头。
有意三回遭点额，无心一跃过龙门。归来冷地思量著，痛处难忘不是恩。
百尺竿头亲进步，分明一哑更无增。是谁未到竿头者，也说鹏飞九万里。
打叠行装早出门，相逢旧友且论文。归家共饮三杯酒，不觉天边日又昏。
三月春风开牡丹，道人徒说看花还。世间不是赵昌手，纵有丹青画亦难。
良医捉手病才分，妙剂投之不易论。一服听他迷闷去，三朝五日自还魂。
真实问安真实答，曾无一句是虚言。可怜失却当时意，直至如今话未圆。
有道君王传号令，频催羯鼓要花开。眼头一曲风光好，日暖鶑声出谷来。
青旗斜出画桥西，杨柳飞花水满堤。一酌误人千日酒，醉埋荒冢不思归。
种竹栽花遶屋櫩，交僧也学著偏衫。时清曾见修文日，天子旁搜到傅岩。
一室寒灯坐夜长，八千里路到梅阳。西山固不如洋屿，也道薰风殿阁凉。
千年桂魄不肯死，夜夜在人头上飞。每爱中庭一方白，长天万里没云时。
字字不因容易得，灯花曾落五更钟。东湖浪阔瓶声远，流出一谿霜叶风。
修行众苦人难到，六指重来火后寻。遗恨百年消不得，一声杜宇一关心。
半坞夕阳红树叶，一邨鸡犬野人家。牧童歌笑牛羊下，太古淳风尽属他。
干陀国里旧城河，遥忆河边枣树花。白象系来年代远，荣枯今日事如何。
半间石屋安禅地，盖代功高不易磨。白蟒化龙归海去，山中留得老头陀。
夹山当日见船子，法眼无瑕亦有瑕。一棹朱泾风浪急，和根移却杜鹃花。
重重法界华严境，烟柳满城春正深。弹指门开相见后，善财灰尽一生心。
好山行尽眼重开，菜叶流金逐水来。莫谓闲门容易掩，松边有路不生苔。
借得桑虫足子孙，声声类我祝朝昏。只因祝得浑相似，代代不能高户门。
生涯未足怕征科，一日园林几度过。股倦不嫌花粉重，年年只爱子孙多。
瀑雪一千余丈白，洞庭七十二峰寒。当年若也收归藏，此录谁知是别传。
庵居曾结三年好，一住霞城会未期。见说即除天竺寺，讣闻肠断白头师。
劫火洞然俱坏了，随他去又不随他。春风吹转烧痕绿，楼阁依然有许多。
三唤声中负不平，兴师百万欲干城。谁知菡萏峰前路，削木书名有伏兵。
六牛图出新丰曲，妙唱难齐和转讹。慧命一丝门户重，不教衰泪落庭莎。
上到上头天渐低，更抬一步共谁归。胸中决得平生事，松树枝间独鹤飞。
金针锋底鸳鸯走，玉线蹊中白鹭飞。远远洞庭三万顷，春波无限绿漪漪。
桥上功名五十年，贪程谁肯顾危颠。世间多说行仁义，少似先生行得全。
白发翁翁住那村，隔谿烟树竹篱门。今年八十浑无力，勉强牵牛替阿孙。
亡却花奴似子同，三年伴我寂寥中。有棺葬在青山脚，犹欠镌碑树汝功。
紫陌红尘城子里，清泉白石乱云中。一般门户无喧寂，花鸟不来心境空。
黄绢古碑千载事，汀花岸草旧江邨。波心夜夜见明月，疑是曹娥堕水魂。
江上停舟潮未回，汉安时事入重思。野桥认得前邨路，曾读曹娥庙里碑。
笔底钟王通草圣，胸中郊岛富唐吟。竺仙去后无文佛，今日喜逢僧翰林。
因君每忆云门寺，五六年来会两番。诗句老随秋鬓老，客身闲似白云闲。
握空拳建东臯寺，一饭饱多云水僧。身死百年曾未减，数珠牙齿放光明。
室里曾遭痛竹篦，等闲放过却成迷。思量一色明边事，好采无言答得师。
不是心兮非物佛，室中垂语最分明。三年果有留心事，塔下黄金骨尚灵。
梦得惊人句可疑，室中酬话恰相宜。南泉庄上油糍供，吃著依然疗肚饥。
拙口无言心自知，对人垂泪湿禅衣。如今欲说当时事，塔在乌山不见师。
长者车来草舍荣，黄童白叟悉皆惊。一香未得谢临屈，廿里松云入梦青。
遥忆凤皇山里人，梦时相见亦如真。老来未尽世间事，三十九年独有身。
高梧枝折凤皇飞，山色凝愁似死灰。惆怅暮春风雨暗，百禽多噪閙芳菲。
一湖春水永明寺，十万人家丰乐楼。拄杖暂游休拗折，旧书山舍在明州。
坐致太平元是我，埋兵挑战却输君。铁浮图下曾相见，灯盏花开五夜春。
家家户户擎拳拜，一邑三乡无枉情。百里襟怀秋水浄，风生波浪月生明。
南渡吴家三冢寺，老僧死尽树重栽。遶廊行问无相识，认得冥真是旧斋。
天台路上寻牛迹，瀑雪千寻带月飞。见说石桥行不得，年年春雨上苔衣。
日月东西行未尽，相逢不必问如何。山间松食人应少，世上黄金梦最多。
共住西山一片云，朝昏钟磬亦相闻。天台南岳当时事，彼彼情怀未得论。
三十余年无故人，只留云外伴闲身。夜来梦入宸奎阁，户牖重开见日轮。
陈年佛法无人问，黄叶堆金不转官。一卷山居诗更好，焚香只可作经看。
三千美女学宫妆，占断薰风水一方。试问画工何处在，移来五月鉴湖凉。
高擎万柄绿参差，匹练横铺锦一机。喜对薰风描写得，秋风夜雨不敢知。
夏夜追凉月满庭，谢家池上旧山青。自惭无物堪酬对，只把禅心伴月明。
王谢家门子弟多，风流人物晋山河。天荒地老到今日，真本兰亭记不磨。
山月初明草树凉，客情无奈宿岩房。春风不肯年年歇，杜宇亡家怨亦长。
万境无侵一念空，尽尘沙界不留踪。春风来摘杨花去，定起西山古寺钟。
官冷岂知僧又冷，殷勤话别上西台。金花便是红绡扇，取得功名动地来。
万籁无声月满山，看时容易入时难。昔年闽有洪唐寨，争似云中者一关。
兔角峥嵘出象头，六街齐打凤皇毬。乌投黑沼云将合，鹭宿银河月正秋。
十分清白旧家风，明月堂前夜正中。四十一条桥暗事，眼头只作一桥通。
红叶如花晓日晞，隔林深处叫黄鹂。听来浑似春风语，啼向西风不是时。
木落山空秋最多，登楼无奈月明何。老僧得句诗偏好，夜雪涨谿荞麦花。
鹤态鲐形老此骸，思君每亦寘吾怀。青灯夜榻何时得，共话百年心事乖。
迢迢西望越山青，水宿山行是几程。为忆象耕遗迹事，劳心虽苦未劳形。
丹桂联芳贵一门，往来时得细论文。青黄又见三年别，望白岩山海气昏。
道个青山常举足，先师死后过长庚。善财不是门门现，只要南方佛法行。
话尽艰危到夜阑，灯花开落两三番。弟兄不必频相见，须发因愁易得斑。
窗前凿破十尺土，海底潜通百斛泉。柳絮化萍飞不到，眼头赢得片青天。
松菊吹香满旧篱，借人屋住不如归。胸中岂是无韬略，袖手棋边看著棋。
道士家边夫子宅，灵龟山里锦云阿。烧丹果会成仙去，应笑儒冠误已多。
入门便有湘江意，数米幽香见屈原。萧艾若教同一色，清标不在座中看。
曾携铁网入沧海，裹得珊瑚树一株。鶑脰湖边轻借看，十分光彩照吾庐。
银钩铁画胸中有，得誉多因写外书。何似回心归内典，楞严经卷著工夫。
寄我新诗富且优，松涛二十里飕飕。老来自觉舌头短，每见长篇不敢酬。
何必由他不必传，只图无事过年年。谁知一枕难成梦，落日春山树树鹃。
瑞云山里善知识，道在东南海上行。擂鼓转航容易事，秋风八月大潮生。
长翁留得灵苗别，不似将禾唤作禾。腊雪喜呈三度白，丰年谶在象田多。
我栽苦瓠连根苦，君种甜瓜苦更多。自是海边风土别，不因种子得来讹。
千家山里阿爹坟，遥想年深草木昏。山外潮回南水上，遗言千古及儿孙。
父德称干岂易酬，半生飞梦落侯头。一身未遂归宁志，闻讣可禁双泪流。
君子居之何陋有，清虚冷澹最深幽。春风归在鞭头了，早晚龙孙又出头。
西野先生是旧知，六年相聚不相违。松根石上闲追忆，君子当今更有谁。
不乐不居居便乐，乐其乐也意如何。祖翁田地封疆阔，一目秋风占得多。
锦障桃花春色里，白衣雪屋月明中。此时此意无人会，海上仙山第一峰。
玲珑岩畔看云处，帢帻峰头步月时。一句庭前柏树子，何曾吟作五言诗。
老来长忆唐昌寺，剃发染衣情未磨。万叠山高双涧急，仲宣楼上月明多。
寻常多逐众禽飞，才得春风百样啼。毛羽不佳谗舌便，桃花枝上骂黄鹂。
一书不问不相违，指迹慕归谁救迟。鶑脰湖边官驿路，舟车十里到凫矶。
千载骚人沉骨冷，冰霜叶底见幽香。乾坤一种忠良气，弹压春风众草芳。
干戈倒用识安危，方便垂慈接个谁。每每见僧陪面笑，祖师门户放教低。
铁航未肯下沧海，消息无端忽寄来。六载雪山明底事，不知己眼为谁开。
病起棱层骨数茎，尽情提挈强为生。思量袯襫当年事，道在大雄山上行。
初心未歇忆钱塘，不为闲游再渡江。自恨一生多癖病，四明山好懒开窗。
赵州道个吃茶去，一滴何曾湿口唇。到此果能相见得，不妨全主更全宾。
胞衣瓶葬海南边，匝地鲸波到眼前。有例可攀心未稳，蒲鞋卖不直多钱。
天不高兮海不深，白云飞处定关心。蒲鞋难上时人眼，那更西风叶落金。
水天空阔竟忘遥，太白巍巍望九霄。面目俨然云雨外，孰云生死不同条。
畹中有幽兰，风露饱清抱。含章不求闻，坐见九秋老。夫君日已远，佩饰为谁好。何如歛余芳，山林养枯槁。
骊龙有明珠，奇气久磅礴。一为鲛人采，夜半泣海若。至宝谅难得，珍藏思远托。如何贱所贵，用之以弹雀，弹雀亦何惜，一去恐流落。
名门有贞女，始结丝萝盟。嬿婉席未温，良人已远行。远行何时归，妾身不自轻。空帏守寂寞，誓以终此生。虽云受恩浅，耿耿怀至情。
山中怪物变，草木自四时。秋水照短发，血气日已衰。寒藤不知枯，青青上疏篱。繁阴纵有托，已迫风霜期。余生方自怜，孤吟欲何为。
道人坐茅宇，独抱无弦琴。对此景物变，夕云散还阴。雨气一帘润，云意千山深。新阳畅微暄，疏花点孤林。芳时坐消歇，孰同岁寒心。孤梅发清夜，庭树惊栖禽。
当年搆华屋，权势倾卫霍。堂宇穷斧斤，天气焕丹雘。花石拟平泉，水陆致兹壑。惟闻丞相嗔，肯后天下乐。朱门锁荆榛，花木已萧索。苍生颠堕崖，国亡身孰托。空悲上蔡犬，不返华表鹤。丈夫表勋名，风采照麟阁。故为一声钲，聚铁铸此错。回头暮烟昏，不能掩余怍。
冉冉五云深，山西日光薄。登楼集群贤，纵目天宇廓。落木悲徂年，寒光照杯酌。浩歌兴悠然，意行非涧壑。缅怀龙山游，此乐久寂寞。胡为落帽人，白首恋宾幕。醉余发诗情，分韵尽佳作。吾爱漉酒巾，西风吹不落。
繁华随逝水，日暮高楼空。哀哀徐陵妾，事主不及终。空房辍膏沐，明粧为谁容。春风燕子来，秋风燕子去。去来影带双，孤鸾抱憔悴。回首醉娇时，百花不敢媚。
二八入宫掖，一笑轻三千。云阶渺何许，步步生金莲。绣鞋不胜春，风若凌波仙。荣华一回首，荆棘生我前。君恩花上露，妾心井中泉。井泉誓不波，下照青青天。
陌上桑叶稀，家中蚕正饥。妾心知采桑，安知使君谁。结发为人妇，几年守空帏。妇义不移天，黄金欲何为。老姑倚门久，不待盈筐归。为妾谢使君，风化关庭闱。
索居坐孤陋，却扫甘隠沦。荒径无辙迹，蓬藋方蓁蓁。风雨撼四壁，一榻寄屈伸。谁念相如病，岂堪原宪贫。友人隔河梁，怀思赋停云。柴车忽过我，问劳何殷勤。促膝话契阔，道合情更亲。语言迈流俗，意气含至真。情怀谈不尽，澣我胸中尘。盘蔬与束脯，草草为尔陈。瓦盆煮新酒，味有太古春。非徒洗磈磊，亦足消鬰陻。北窗坐终日，薄暝生秋旻。斜阳恋客影，把袂不忍分。此去岁月迈，何时复相亲。我辈重道义，势利何足云。荣华易消歇，德齿久弥新。愿言保名节，努力配古人。
鬼工凿山骨，何年驱六丁。飞霞边石洞，缥缈开珠庭。永怀谢仙伯，坐断山水城。我来事幽雅，登临委客情。松风驱溽暑，自觉毛骨清。猿鹤亦仙意，人生空营营。石麟卧荒草，问是谁家茔。野老对我言，其人昔公卿。金玉埋黄壤，送日冠盖倾。兴衰变百年，所重非修名。乃知钟鼎贵，不如芝薇馨。所以世外人，返老还孩婴。倚杖空叹息，洞口云冥冥。
清飚卷炎埃，碧水出秋素。迢迢见山亭，回首隔烟雾。酒帘飏渔村，笳鼓响军戍。倚蓬问舟人，云是三江路。篱落鸡欲栖，野水牛已渡。钓翁炊荻烟，稚子收渔具。抱琴人不来，残阳在高树。
去年种松树，未有蒿与蓬。今年松渐长，埋没蓬蒿中。老髯何苍苍，岁华不改容。回视蒿与蓬，零落悲秋风。
纷纷姚魏家，颜色竞妩媚。人方眩春华，东皇出古意。素花饰鼎实，缟袂立苍翠。犹如喧啾中，孤凤忽呈瑞。岿然山林尊，坐使众芳愧。
垂垂大厦颠，一木支无力。精卫悲沧海，铜驼化荆棘。英风傲几砧，滨死犹铁脊。血洒沙场秋，寒日赤为碧。惟留吟啸编，千载光奕奕。
风流怀二陆，才名动三吴。荒冢今何许，千载空烟芜。当时逞文笔，万象争先驱。有如明月璧，美价倾鸿都。古运有翻覆，韫匵空良图。惜哉去就轻，丧此千金躯。人生各有死，百年同须臾。独遗文字芳，乃与天壤俱。凄凄九山塞，冉冉谷水枯。白鹤久已寂，黄犬不复呼。斯人今已矣，吊古空嗟吁。
百岁集孤夜，山楼起呼月。秋虫声转悲，感此众芳歇。人身非金石，青鬓忽已雪。逾淮橘心秋，出山泉水汩。猗兰抱香死，不受蓁莽没。
凤德嗟已衰，宣尼欲浮海。頼有载道经，神功补元宰。删诗挽风变，系易忧世骇。春秋笔削严，西秦书乃来。微义将誓周，逆悲大运改。悠悠千古心，死后文书在。
庭前有高树，风挠无停枝。寒鸦噤不鸣，夜半环树飞。托身未得所，三匝情依依。高飞犯霜露，低飞触茅茨。乾坤岂不容，振羽将安之。徘徊恋明月，顾影徒伤悲。
入山采芝薇，豺虎据我丘。入海寻蓬莱，鲸鲵掀我舟。山海俱有碍，瞻望凝远愁。乾坤如许大，此身常浮沤。依托岂无地，皇皇将安求。何当跨凤鹏，相从安期游。
一笠戴春雨，扁舟寄此情。世间尘网密，江上钓丝轻。不羡鱼虾利，惟寻鸥鹭盟。狂奴台下水，犹作汉时清。
水国雁已到，山篱菊未开。判吹头上帽，莫放手中杯。暮雨滕王阁，西风项羽台。人生能几屐，余恨付苍苔。
铿然短策声，无事觉身轻。落叶山行輭，流泉涧饮清。蟹痕沙露湿，雁影夕阳明。归路逢林叟，班荆歃隠盟。
对景坐清夜，萧然鬓已华。诗悭难就稿，灯暗不成花。易醉愁边酒，频归梦里家。何时锄旧圃，学种邵平瓜。
鼓歌满湖滨，倾城出送春。波光明画艇，山色醉游人。禹穴灵何在，梅梁迹已陈。我来闲吊古，回首一沾巾。
一枕纱窗下，池塘草梦残。炷云金鸭暖，滴露玉蜍寒。晋帖从头写，唐诗著眼看。晚来吟思倦，和月凭阑干。
幽居少尘事，赢得一身闲。竹屋无人到，柴门尽日关。斜阳明晚浦，落叶瘦秋山。隔水双飞鹭，忘机自往还。
木叶秋容瘦，客怀思故乡。淡云微见月，薄露不成霜。忽忽朱颜改，悠悠白日长。空心仍独夜，减尽昔年狂。
客袂临分日，杨花落酒边。重来期半月，一去忽经年。莎草平诗屋，江潮没钓船。何时归旧隠，风雨对床眠。
竟日寻幽处，杖藜不惮遥。客行黄叶路，僧立碧溪桥。岩瀑飞寒雪，松风吼夜潮。是山皆可隠，何用楚辞招。
池馆翠深处，宽闲称客居。未仙犹阆苑，不梦亦华胥。竹净堪居鹤，荷香欲醉鱼。心清无个事，长日一编书。
曾记还家日，重来约夏初。自从一别后，又是十年余。原宪非关病，嵇康懒读书。无从问消息，近况果何如。
旌旆涨天飞，江山惨夕晖。倾城饯州牧，别泪点朝衣。人指生祠说，春随祖帐归。自来言越瘠，公去转难肥。
好风残腊尽，春意动园林。柳色独青眼，梅花同素心。江湖方转徙，岁月自侵寻。忍别山阴去，徘徊忆旧吟。
兰若分清隠，秋窗饱看山。风霜双鬓老，天地一身闲。拄杖穿云去，吟囊贮月还。诗成谁与语，时访竹林间。
平生湖海气，老去叹飘蓬。知命难求富，安贫不送穷。江空思捉月，天阔欲行风。俗眼从渠白，无人识此翁。
客怀元自恶，非是为秋悲。一别又三载，百年能几时。音书无雁寄，心事有鸥知。遥想菊坡菊，西风香满篱。
一室冷于冰，秋高夜气清。月窗搀烛影，风叶乱琴声。寡欲知身健，安贫觉累轻。吟边闲倚竹，谁识此时情。
园林芳事歇，风雨暗荒城。转眼青春过，临头白发生。啼鹃亡国恨，归鹤故乡情。三径多荒草，东还计未成。
曳杖陟高阁，登临思渺然。闲身空岁月，老眼几山川。落照明秋浦，飞帆湿暮烟。倚阁怅今昔，余恨付吟篇。
寂寞寒窗下，观书胜苦吟。青灯风雪夜，黄卷圣贤心。吾道关兴废，斯文几古今。凤兮胡不至，三叹泪沾襟。
为爱园林好，支筇伴独行。花香能醉蝶，柳色欲迷鶑。但得青春在，何妨白发生。斜阳红尽处，一抹暮山横。
不厌茅庐小，栖栖寄此身。菊残如倦客，梅瘦似诗人。有地堪藏拙，无医可疗贫。并州故乡梦，长忆鉴湖春。
寂寞茅簷下，穷居更待时。吾侪贫可忍，余子俗难医。风月最宜酒，江山多是诗。广文无郑老，谁与共襟期。
偶来成一宿，便觉与禅通。看塔月影尽，卷帘秋色空。因知释氏学，亦有晋人风。吟到忘言处，悠然此意同。
谁弹招隠操，云外伴清幽。午夜山林月，一花天地秋。经窗凉影淡，禅榻古香浮。不作蟾宫梦，凄然忆旧游。
豪气消磨尽，携书客海滨。文章难遇主，天地不怜贫。家累依刘表，妻儿笑买臣。彼苍还可问，吾道几时春。
萸节今朝是，秋光又一年。但教樽有酒，休问箧无钱。白发羞唐帽，黄花识晋贤。龙山渺何许，回首思凄然。
自怜身是客，又送客登舟。虽有重来约，难禁一别愁。风烟迷柳驿，草树暗春洲。后夜怀人处，山空月满楼。
松阴迷草径，缓步曳吟筇。秋鹤有仙意，寒花无冶容。渔洲烟浦笛，僧寺夕阳钟。回首来时路，白云深几重。
新晴天气好，老去倦寻芳。桃李自春色，园林又夕阳。卷帘通燕入，扫径惜花香。寒食清明近，松楸忆故乡。
柴门闲掩昼，云护竹窗深。茂草多生意，枯松见古心。有书消白日，无术化黄金。客问生涯事，长年只苦吟。
门对南邻竹，青青玉万竿。虽然无地种，且得隔篱看。露叶晴犹湿，风枝夏亦寒。但教休剪伐，日用报平安。
凭高望不极，望断动愁情。落日凄凉处，西风点染成。丹枫明野驿，白水浸江城。马上人回首，戎戎黯客程。
结屋依山住，幽窗与静宜。藤花上疏竹，苔石卧荒篱。挈榼童沽酒，敲门客送诗。老惭生计拙，役役又何为。
柴门春事尽，未见故人来。树密鸟相语，山空花自开。倾心多日别，屈指几时回。为问频书札，何时共酒杯。
小酌酬清兴，凭阑看月移。分茶醒醉客，添烛了残棋。萤影明桐井，蛙声出草池。荒城江漏远，试问夜何其。
隔岸呼渔伴，轻篙破晓烟。鸣榔舟叶聚，撒网浪花圆。馋鹭窥高树，惊鳞过别川。洋洋聊付物，生意自无边。
来宾何太早，嘹呖过南楼。数点乍离塞，一声初报秋。行行惊客眼，字字写乡愁。仗节人何在，帛书能寄不。
读易窗闲久，多时不点朱。砚干蟾渴水，箧破蠹侵书。气味如僧淡，形容似鹤癯。交游空满眼，谁念病相如。
山色青边屋，幽深称隠居。瓶梅香笔砚，窗雪冷琴书。壁有先贤像，门无俗客车。代耕惟舌在，何必耦长沮。
黄庭重读罢，掩卷对寒檠。发为忧时白，心因学道清。一窗秋月色，四壁夜蛩声。坐倦闲欹枕，诗成梦不成。
客鬓同秋老，乡心逐雁飞。重阳今日是，三径几时归。篱下多黄菊，门前少白衣。无人慰岑寂，独立对斜晖。
扑簌敲窗纸，寒斋剡水滨。六花初落夜，孤枕未眠人。耳静声逾细，心清趣自真。爱梅情更苦，恐压一枝春。
何年凿山骨，八面锁苍苔。海月照还白，天风吹不开。玲珑宜丈室，明洁称经台。眼界皆通透，闲云任去来。
勋业梦不到，晓窗时一看。是非须内照，妍丑付旁观。客鬓从渠白，诗肩本自寒。俨然瞻视处，頼汝整衣冠。
世事等轻云，蘧庐寄此身。青灯少年梦，白发异乡人。按剑惊山鬼，吞丹养谷神。黄庭重读罢，吾得葆吾真。
一雨洗空碧，江城独倚楼。山吞残日没，水挟断云流。灯影深村夜，钟声古寺秋。西州旧游地，十载此淹留。
扶杖行幽径，园林欲暮天。锦棠红濯雨，丝柳绿缲烟。春事忽三月，风光又一年。客怀正愁绝，那复听啼鹃。
篱东闲采菊，三径碧苔深。晓露冷双屐，秋风香一襟。餐英供小酌，嗅蕊伴清吟。会得悠然处，方知靖节心。
春色浓于酒，何须醉玉觞。柳疏鶑占影，花杂蝶分香。往事随流水，闲愁付夕阳。吟边自歌舞，犹学少年狂。
泰华峰头种，移根植野塘。一池秋夜月，万柄晓天霜。西帝罗青盖，真妃逞素狂。鹭飞无认处，点点水云乡。
羸马东山路，骎骎抵石门。落花春夜雨，流水暮烟村。久客悲行役，清愁搅梦魂。劳生多感慨，余恨付乾坤。
迢递三山道，重来感旧游。潮声寒带雨，山色淡生秋。寄驿通乡信，题诗记旅愁。江湖十年客，两度到西州。
老眼看书暗，桑榆景渐催。文章身后贵，怀抱酒边开。灯火梦犹在，功名心已灰。客来休问字，且覆掌中杯。
山险疑无路，萦回一径通。钟声寒瀑外，塔影夕阳中。窗出茶烟白，炉分葑火红。禅房遇耆旧，清话数宵同。
凭高闲眺望，老眼倍增明。林白山云出，潮红海日生。登临怀旧恨，吟笑遣闲情。客里逢心友，开樽叙昔盟。
一枝苍节瘦，恰称地行仙。不但挑诗卷，尤堪挂酒钱。看梅敲雪落，引鹤卓苔穿。莫近葛陂水，化龙飞上天。
风霜头已白，悔不早归耕。客路远千里，儒冠误一生。世情云共薄，心事月同明。老去便疏散，逢人懒送迎。
旅食几时休，生涯未有谋。西风一夜雨，落叶万山秋。起石终当隠，草玄殊可羞。江乡烟水远，何日买归舟。
破衲和云著，何时下赤城。高年头未白，得道骨全青。诗思秋空阔，禅心夜月明。何当捐世事，来结远公盟。
芒鞋朝踏雨，来自赤城山。久别翻生面，相看各老颜。开樽茅屋里，煮茗竹林间。此去须荣遇，宁愁行路难。
孤花忽妩媚，并蒂占春阳。自有双成意，全胜姑射粧。月溪同浴影，雪树共栖香。玉笛频吹处，交飞落野塘。
羁怀不可述，頼有古琴知。客舍相逄日，江枫正落时。夕阳村店酒，秋色野桥诗。别去吴江上，悠悠动远思。
除夕无诗侣，灯窗酒独斟。三更风雪夜，一片岁寒心。衰老常忧病，清闲不废吟。明朝年八十，晚景惜榆阴。
人去台犹在，飞升事可嘉。神仙多变幻，尘世总虚花。炼气颜难老，劳心鬓易华。千年留古迹，题咏属诗家。
异人钟秀气，草木亦精神。见说为渔父，谁知悟道真。仙家多胜景，世路有迷津。安得骑黄鹤，相随入昊旻。
仙翁不可见，惟有一空亭。地冷春留雪，林深昼见星。松篁团秀色，兰蕙吐幽馨。立尽斜阳影，闲看鹤刷翎。
我来闲吊古，触景觉凄凉。踏石云侵履，扪萝露湿裳。森森林木茂，馥馥野花香。寺近寻僧话，谈禅坐竹床。
独寝书窗下，其如寒夜何。头边枕黄嬭，脚底踏汤婆。纸帐梅花暖，布衾春意多。道人无妄想，梦不到南柯。
相望咫尺地，久不到蜗庐。室迩人何远，心亲迹任疏。交游常念旧，情意只如初。我欲携囊去，相逢胜寄书。
老来惊岁晚，愁里度年华。云冻天将雪，山寒梅未花。晓窗留客饭，午寺觅僧茶。归路江村暝，行行及暮鸦。
长空独嘹唳，隠约背斜晖。塞北离群远，江南失侣归。度云怜只影，照水认双飞。却羡投林鸟，相逢入翠微。
诗自茶山后，如公世所稀。特来参活字，应肯授玄机。寒涧孤松老，秋云独鹤飞。台山千万丈，望望未能归。
一生场屋梦，老去付悠悠。始信功名事，难为智力谋。有才如孔孟，无命不伊周。吾道今如此，苍天可问不。
爱静吟成僻，躭书近欲痴。事多因错省，节不为贫移。长物新添画，生涯旧有诗。穷通系天命，知命复何疑。
故人虽即位，自不愿为官。天下事已定，山中人可闲。一丝江月色，千古客星寒。捷径终南士，闻风定报然。
爆竹惊残腊，冬春此夕分。且斟分岁酒，懒赋送穷文。客思愁簷雨，乡心逐海云。阳和在何处，明日问东君。
江湖新识面，恰似旧相知。腹贮三余学，才工十咏诗。声名苏太史，家世郑当时。客路携琴去，终须遇子期。
雀罗门户静，无客扣柴扃。索句髭先白，看书眼尚青。云粘题石壁，月浸汲泉瓶。笑杀利名客，沉酣死不醒。
窗下篝灯坐，相看白发新。共谈为客事，同是异乡人。诗写梅花月，茶煎谷雨春。明朝愁远别，离思欲沾巾。
空斋对孤客，寂寞似僧家。炉冷频烧叶，灯昏不吐花。夜长添睡思，岁晚忆年华。吟倦推窗坐，梅簷月未斜。
秋风山馆客，移席近灯前。共语忽深夜，相看非少年。斗垂天末树，鳞出雨余天。亦有茅簷下，饭牛人未眠。
庵连兜率寺，三径竹边开。林密暑不到，窗虚月自来。暮山啼鸟静，云树啸猿哀。拂拭残碑字，年深半绿苔。
破衲卷秋云，入山深更深。近闻营梵刹，应不累禅心。寒瀑泻苍壁，晚花生古林。遥思明月夜，谁听颖师琴。
前辈凋零尽，如公尚典型。为僧眉独白，见客眼长青。教子成三俊，传家有六经。我来问奇字，应许扣柴扃。
契阔又两载，光阴一掷梭。祇因离别久，不觉语言多。安得长留此，其如欲去何。诗盟终未冷，早晚更相过。
独学苦无友，年来媿广文。怀贤歌伐木，忆别赋停云。病后少出户，梦中多见君。盍簪须有日，却与共论文。
下车方数月，早已政声驰。太守一身瘦，东川百姓肥。勤劳惟听政，闲暇即吟诗。官况依然在，何须赋式微。
光阴催我老，衰病亦堪怜。残腊不多日，余生能几年。有为俱是妄，无事即成仙。近得安心法，蒲团学坐禅。
古坛归鹤杳，野鹿自成群。岚气浮清晓，钟声出白云。树穿僧屋老，水到寺门分。人世无穷事，山中了不闻。
古鼎烟销倦点朱，翛然高卧夜寒初。四簷寂寂半床梦，两鬓萧萧一卷书。日月冥心知代谢，阴阳回首验盈虚。起来万象皆吾有，收拾乾坤在草庐。
何处仙翁爱手谈，时闻剥啄竹林间。一枰子玉敲云碎，几度午窗惊梦残。缓著应知心路远，急围不放耳根闲。烂柯人去收残局，寂寂空亭石几寒。
孤芳不与众芳同，肯媚东君事冶容。寒苦一生苏武雪，清高千古伯夷风。琼瑶照树偏宜晚，铁石盘根却耐冬。几度看花立霜晓，断肠都在角声中。
博山香冷夜将阑，红影摇窗烛未残。庭树露浓花气湿，井梧风老叶声干。世情冷暖知心少，朋旧东西会面难。一段客愁吟不就，无言背月倚阑干。
凉夜残灯照客愁，衾单添尽鹔鹴裘。半窗明月三更梦，一枕西风两鬓秋。吟骨棱棱宽带眼，归心切切望刀头。何时束箧家山去，独驾柴车访伯休。
祇说清谈晋业虚，兰亭之乐后来无。一时人物已陈迹，千古山林空画图。钟带夕阳来远寺，碑和春雨卧平芜。昭陵玉匣犹难保，笔意从谁认鼠须。
天色新晴带薄寒，主人饮客出城关。兰亭觞咏寻羲帖，窆石衣冠吊禹山。春水断桥芳草碧，晓风啼鸟落花闲。囊中诗句壶中酒，何必仙人大小还。
二月春光泼眼浓，携樽宴客小亭东。酒当半醉半醒处，春在轻寒轻暖中。拂槛柳添吟鬓绿，压阑花妬舞衣红。晚来听唱梁州曲，声绕吴姬扇底风。
刚肠不挠是男儿，舌在囊中岂足悲。落落世情难苟合，徨徨客路欲何之。旧时风月堪遗恨，好处江山尚欠诗。莫把闲愁萦素抱，人生双鬓易成丝。
人生聚散等浮沤，忆昔过从与胜游。棋局敲残清夜月，菊花吟老半窗秋。客中送客难为别，山外看山总是愁。回首片帆江路远，疏烟斜雨到西州。
园林芳事渐阑珊，客思无聊午梦残。红杏花繁蜂蜜饱，碧芹香老燕泥干。光阴有限鬓已白，勋业无成心尚丹。倚遍吟阑天欲暮，一帘风雨卷青春。
小酌园林酒半醺，落红影里惜余春。插花归去蜂随帽，傍柳行来鶑避人。白发尚为千里客，黄金难铸百年身。何时归赋沧浪水，澣我征衣万斛尘。
支筇破晓出南城，古寺凄迷草自生。几处亭台空锁钥，百年人物尽丘茔。雕梁语燕应无主，废圃残花似有情。世事转头皆梦境，浮生何用苦营营。
人倚幽窗夜未阑，竹炉灰冷篆烟残。一天露气星辰湿，万壑风声草木寒。老去客怀多感慨，年来世事转艰难。何时归隠孤山下，明月梅花约共看。
自叹文章不遇时，平生壮志与心违。十年湖海无家住，千里乡关有梦归。残夜月寒灯晕淡，高秋天阔雁声微。伤今思古愁无奈，老泪斑斑湿客衣。
蝇头蜗角两无营，心地宽闲景亦清。山色浅深分远近，云容舒卷弄阴晴。晓窗对菊思元亮，秋佩纫兰效屈平。独倚西风凝望眼，一行雁影夕阳明。
都道人生七十稀，老逢初度叹衰迟。飞觞醉月贫无酒，走笔迎春富有诗。憔悴自怜蒲柳质，劬劳空起蓼莪思。门无贺客清如水，独对兰花诵楚辞。
片片随风整复斜，飘来老鬓觉添华。江山不夜月千里，天地无私玉万家。远岸未春飞柳絮，前村破晓压梅花。羔羊金帐应粗俗，自掬水泉煮石茶。
乌帽斜欹白发侵，老来空忆旧登临。一枝黄菊西风泪，数亩苍苔故国心。梧颤秋声庭露冷，雁传寒信塞云深。不须贳酒酬佳节，只把陶诗细细吟。
短棹冲寒过浦东，扁舟一叶载诗翁。断烟流水残云外，古木荒祠夕照中。吟罢小楼何处笛，酒醒孤枕半江风。潮生潮落朝还暮，堪叹人生自转蓬。
玉宇澄清暮霭收，吟边怕倚仲宣楼。寒蟾千里夜如昼，新雁一声天欲秋。湖海谁青豪杰眼，风霜易白少年头。更残忽听荒城角，吹老梅花总是愁。
儒冠不戴戴星冠，人世荣华作梦看。谱出三茅终得道，趣同五柳早休官。月寒缑岭来笙鹤，春蔼慈州忆枳鸾。笑指方壶最深处，凌空霞珮玉珊珊。
徙倚吟阑傍野塘，古谯莲漏滴更长。月阶夜静蛩声切，竹院秋深鹤梦凉。坐挹水风侵袂冷，眠分花露满身香。浩歌欲溯明河去，醉唤天孙织锦囊。
子规声里已非春，消遣光阴只苦吟。肘后无方医白发，床头有易胜黄金。年来不作功名梦，老去全休富贵心。独抱焦桐游海角，纷纷俗耳少知音。
旌麾曾驻鉴湖边，别去匆匆又两年。清夜梦分千里月，同乡人各一方天。素知心事有鸥在，欲寄音书无雁传。见说使星临浙右，明朝便买渡江船。
雨里西风已倦游，老怀悲感不禁秋。世无阮籍谁青眼，今有杜陵人白头。雁摆行知兄弟义，燕营巢为子孙谋。谁怜湖海飘蓬客，只影孤灯相对愁。
频年踪迹堕江湖，三径荒苔忆旧庐。身老方知生计拙，家贫渐觉故人疏。松薪拾去朝炊黍，渔火分来夜读书。怨鹤惊猿应待我，台山何日赋归欤。
梧风萧瑟雨初晴，凉入书堂夜气清。耿耿兰膏照千古，迟迟莲漏转三更。力于兴废应难助，气为忠邪几不平。掩卷长嗟方就枕，窗前咿喔又鸡鸣。
寂寞园林三月时，客中几度见春归。柳眉绿皱鶑无语，花脸红销蝶倦飞。节物暗催双鬓老，功名长与寸心违。百年身世成何事，回首西山又落晖。
万里无云天宇宽，十分秋色上楼看。月浮沧海蟾光湿，星落明河象纬寒。醉后尽教诗笔健，吟边莫放酒杯干。一声长笛知何处，愁杀夜深人倚阑。
十分秋色满轩窗，景物凄清夜气凉。筛月帘栊金琐碎，捣霜砧杵玉丁珰。井梧叶脱无多影，岩桂花稠不断香。坐到更深吟兴动，砚池滴露写诗狂。
矮屋编茅槿缚篱，诗人住处恰相宜。万间突兀梦不到，一室凄清心自知。窗下无灯童睡早，林间有月鹤归迟。八荒便作庭除看，南北东西任所之。
十年湖海叹飘零，晚景投闲百念轻。看水看山真有味，学书学剑恨无成。竹风吟晓诗情动，梧雨敲秋客梦惊。老傍人门非久计，不如归去学渊明。
乘风飞步碧崔嵬，万壑千岩入眼来。古甃直穿沧海破，浮图高拂白云开。龟公埋没今无冢，乌喙登临旧有台。立尽斜阳不归去，一声孤雁过蓬莱。
北山佳景胜南山，乘兴登临眼界宽。樵斧伐云春谷暗，渔榔敲月夜溪寒。一区池占林泉胜，四面天开图画看。竹屋数间尘不到，主人日日凭阑干。
池馆深深锁翠凉，课余多暇日偏长。屋连湖水琴书润，窗近花阴笔砚香。吾道尚存贫亦乐，客身长健老何妨。十年心事闲搔首，厌听蝉声送夕阳。
数椽潇洒瞰清漪，荡漾烟霏欲湿衣。阑角寒光摇翡翠，簷牙倒影浸琉璃。荷边鼓瑟游鱼听，柳外敲棋睡鹭飞。洗尽红尘青眼客，临流何惜赋新诗。
天容凝碧换秋容，残暑泠然一洗空。梧叶多应愁夜雨，葛衣渐觉怯西风。十分冷淡砧声外，一片凄凉雁影中。兴动莼鲈欲归去，季鹰心事恰相同。
四畅图中四散人，籐床对坐遣闲情。搔头真有爬梳态，搐鼻应无喷嚏声。扪虱未能谈世事，撚髭元不为科名。一时快意皆真乐，谁把丹青写得成。
屹立浮图可摘星，吟边喜与客同登。阑干六曲又六曲，梯级一层又一层。极目江山无障碍，著身霄汉欲飞腾。雁来疑是题名处，拂拭残碑问寺僧。
漂泊江湖祇自怜，人生穷达信关天。老来干禄心灰矣，贫不求人气浩然。五斗岂能留靖节，一瓢亦足乐颜渊。客来问我生涯事，闭户开书对圣贤。
凉入虚堂睡思浓，夜深剪尽烛花红。光摇珠箔梧桐月，香透纱厨茉莉风。欹枕觉来人不寐，撚须吟罢句难工。小蛮问我诗成未，诗在池塘草梦中。
匹马搀春入帝京，秋深犹未问归程。一书不及因风寄，千里空教共月明。霄汉已随黄鹄举，家山应负白鸥盟。便须了却封侯事，衣锦归来客亦荣。
谯角咿呜到枕边，边情似向曲中传。梅花三弄月将晚，榆塞一声霜满天。织锦佳人应有恨，枕戈老将想无眠。争如二月春风市，卖酒楼头听管弦。
晨星寥落曙光浮，柳岸风轻送客舟。万点远山重叠恨，一江流水浅深愁。淡烟茅店家家晓，白露枫林处处秋。独倚蓬窗还自笑，此身漂泊愧沙鸥。
鉴湖狂客又西湖，笔砚生涯计已迂。五斗自惭腰不折，四方安得口能糊。家山迢递乡心远，灯火凄凉客影孤。莫误风前看落雁，尺书还肯寄来无。
行止非人可豫谋，爱君无计为君留。张仪失策犹存舌，穆傅知机可掉头。黯黯别怀江路晚，萧萧行李驿亭秋。明年我亦携书去，不落人间第二筹。
孤根蟠屈浸冰壶，蛰里阳和发朽枯。雪树鳞封寒水玉，月梢颔吐夜明珠。暗香吹冷龙涎湿，疏影涵清蜕骨癯。安得华光叶公笔，共描云水卧云图。
环峙山川秀气钟，人烟楼阁鬰重重。潮生潮落东西浙，云去云来南北峰。海曙扶桑红影湿，堤春杨柳绿阴浓。子胥已远岳侯死，斗柄聊洗磊块胸。
踪迹何拘似白云，不专丘壑避红尘。田堪耕稼即莘野，水可钓鱼皆渭滨。无碍滞心宁择地，有幽闲处便容身。一筇忽入青山去，岂是终南捷径人。
卜筑幽居慰寂寥，数椽茅屋傍江郊。庭前滕薛笋争长，篱下陈雷蔓结交。杏圃花香蜂课蜜，芹塘泥暖燕营巢。山窗对景浑无事，吟得诗成手自抄。
琴心不复寄松萝，贺鉴湖边水自波。晚节黄花秋思淡，夕阳红树客愁多。何时归鹤招丁令，有意逃渔侣志和。不管白头乌帽落，西风一曲付狂歌。
起敬英声亦有年，酒边曾见锦囊篇。吟情六义初删后，古意三爻未画前。放旷嗣宗应绝俗，清狂太白不妨仙。如今海内无工部，谁肯题诗寄郑虔。
发生元不假栽培，一点春从午夜回。自喜结根依小草，不愁飞片点苍苔。荧荧有艳蛾频扑，澹澹无香蝶不猜。窗下敲棋红烬落，更深约客不曾来。
门掩荒苔客到稀，闲情已与世相违。胸中宇宙自然景，眼底江山不尽诗。云淡风轻皆道体，鸢飞鱼跃总天机。吾心与物同真乐，此处宁容俗子知。
诗梦惊残何处棋，书窗又是夕阳时。柳阴分绿笼琴几，花片飞红点砚池。览镜自怜添白发，传杯不复倩蛾眉。东风故国年年恨，惟有啼春杜宇知。
一片襟怀海样宽，眉头肯为别离攒。臂鹰惯识从君乐，汗马宁辞行路难。角带边声关月冷，雁传乡信塞云寒。归来未许东山卧，见说苍生望谢安。
古画从来宝绘堂，遗君敢借旧珍藏。貌存故国三公贵，泽衍来孙百世芳。家庙几年成阙典，宗枝此日倍增光。当时种德根苗远，分得槐阴到鹤乡。
触目钱塘昨梦非，行春载酒忆当时。花间不辗香轮入，柳外空鞭骏马飞。落日荒山和靖墓，断云流水子胥祠。忘情鸥鹭闲于我，应笑江湖客未归。
十年不作还家梦，荒草深深锁竹扉。无主落花随水去，有情啼鸟劝人归。儒冠寥落风流减，客路凄凉故旧稀。何日携琴赋归去，踏云自采故山薇。
倚徧阑干更漏长，柔髭撚断为诗忙。清分梅影夜宜月，寒入雁声天正霜。怀古顿添孤客恨，追欢难忆少年狂。读书窗下篝灯坐，一卷离骚一篆香。
管城二子样尖新，分惠山房胜餽金。淮兔拔毛夸匠巧，鲁鱼正字见功深。抄书未得纤毫力，握管难忘一寸心。挥翰玉堂无梦到，雅宜茅屋写清吟。
幽栖俗事不相关，家在青松翠竹间。绕屋四围都是水，隔林一片不多山。诗篇陶写清秋景，书册消磨白日闲。门外沙鸥如旧识，忘机飞去又飞还。
睡眼朦胧撑不开，鸡声唱晓梦惊回。竹炉尚有残冬火，柏酒初斟新岁杯。身世百年如梦幻，功名两字已心灰。门无贺客清闲甚，自汲寒泉浸古梅。
一春过半近清明，点滴簷声未肯晴。细柳雨中垂绿重，残花风里落红轻。世间白发在公道，眼底青山不世情。富贵倘来忙不得，人生何必苦营营。
江云舒卷弄阴晴，新绿园林似染成。花怯晓风寒蝶梦，柳愁春雨湿鶑声。栖迟茅屋无尘事，深闭柴门远俗情。佳客相过慰岑寂，酒边闲把近诗评。
秦望诸山隠几看，仙居缥缈五云端。天高地迥三千界，月白风清十二阑。沧海气侵珠珮湿，明河影逼玉箫寒。超然身在鸿蒙上，何必蓬莱跨紫鸾。
银桥疑驾海天长，金粟离离照玉觞。影浸山河琼殿冷，舞分风露羽衣香。亦知广莫元无野，却笑温柔别有乡。闲折一枝惊昨梦，素娥怜我授玄霜。
蓬莱阁上笑谈余，别后思君看画图。萍水相逢俱老矣，家山自好盍归乎。清风一榻庄周蝶，明月扁舟范蠡湖。此是达人真乐事，客中何必叹穷途。
镜里从渠白发添，吟边抵掌复掀髯。十年为客甘清苦，一枕忘情付黑甜。短褐怯风绵未絮，破窗漏月纸重粘。梅花应念人孤寂，寒夜吹香入竹帘。
香篆烟销夜气清，篝灯开卷遣闲情。半窗月落梅无影，三径风来竹有声。乐道何须图富贵，读书元不为功名。白云满榻便高卧，欹枕诗成梦不成。
楹梦惊残忽告终，儒林多士失宗工。云间便觉无清气，江上谁能继古风。蕙帐夜阑孤鹤怨，茅斋人去九山空。我来岂为私情哭，痛哭君亡吾道穷。
武公后裔有仍孙，德望才名世所尊。拟向山中专注易，忽传地下趣修文。月楼不复赓诗句，春阁犹思共酒樽。痛恨死生千古隔，西风吹泪湿秋云。
鞭影拖云入帝京，少年正好作功名。不辞驿骑三千里，欲奋鹏抟九万程。白玉楼中挥翰墨，黄金台上被恩荣。何须折柳送行色，只写诗篇话别情。
天边日月似梭飞，百岁光阴难预期。有酒不妨留野客，无钱何惜典春衣。江山犹记登临处，身世都非少壮时。晚景清闲宜学道，黄庭一卷究玄微。
芙蕖开处傍池亭，花结双头媚晚晴。两隗骈肩如欲语，二乔并首似含情。同心净植真奇种，联蒂腾芳以瑞名。若使濂溪当日见，爱莲有说恐难评。
热中竟日自煎烹，音节都从一气生。缓缓煮汤方蟹眼，微微聒耳忽蝇声。频惊清梦愁无寐，似诉羁情叹不平。却笑书生那解此，联诗石鼎羡弥明。
杜门已与俗相违，苔径荒凉辙迹稀。自爱清凉忘世虑，肯求富贵役心机。隠居盘谷胜金谷，耐著麻衣鄙锦衣。百岁光阴皆梦境，且看兔走与乌飞。
安贫乐道岂卑微，肯羡黄金带十围。爵列三公今却有，齿逾七袠古来稀。满头霜雪客怀老，过眼烟云人是非。皎皎白驹在空谷，好贤谁复咏缁衣。
梵刹当年聚众僧，丛林深处著禅扃。金沙布地阶无土，玉轴堆函藏有经。云树千寻张翠盖，烟萝一片展青屏。星移物换今寥落，古寺犹存柏子庭。
地僻浑无车马喧，禅房修饰称居安。庄严固是由心造，丹雘多应被眼瞒。佛法不须身外觅，世缘只作梦中看。我来欲问无生话，万顷西江一吸干。
百年光景易侵寻，消遣闲愁只苦吟。但觉笔头风雨湿，不知鬓底雪霜侵。冥鸿已负九霄志，老骥空怀千里心。富贵倘来应有命，何须弹铗扣知音。
百岁光阴一转蓬，晚年不与少年同。事因错处人方省，诗到穷时句始工。献赋未逢杨得意，怜才难遇杜司空。有时追忆升平事，犹道繁华是梦中。
贫病交攻久废诗，萧然一室独栖迟。酒钱已尽琴将典，瓶粟无储鹤亦饥。豪杰不多陈仲举，结交惟欠魏无知。箪瓢钟鼎都休计，毕竟穷通各有时。
太守相过庆诞辰，贵能下贱见公心。行厨鼎列双鱼美，众客咸瞻五马临。曲唱骆驼夸白雪，杯传鹦鹉拥青衿。宠颁束帛尤增感，恩与沧溟一样深。
霜气侵窗冷客毡，青灯白发老堪怜。光阴明日又明日，世事一年难一年。眼底江山元似旧，胸中风月本无边。道人不作阳台梦，纸帐梅花伴独眠。
风柳吹花糁白毡，鶑愁蝶恨有谁怜。不知春事又三月，堪叹人生无百年。清气长留诗卷里，闲愁不到酒樽边。山窗昼永浑无事，一榻分云枕易眠。
身世飘浮水上蓬，闲中清事有谁同。吟窗梦草添诗料，画笔生花夺化工。酒后乌乌时击缶，愁来咄咄自书空。园林寂寞春何处，春在桑麻雨露中。
破砚尘封懒赋诗，晚年才思觉衰迟。躭书自笑已成癖，煮字元来不疗饥。风月满怀诗可写，雪霜侵鬓镜先知。太公八十方荣遇，把钓溪边更待时。
窗外葵榴照眼明，香蒲沁酒注银瓶。自无饮量堪同醉，非慕清名傚独醒。一日沈湘悲楚客，千年吊古读骚经。他乡记节聊随俗，艾虎朱符挂户庭。
时序催人易白头，端阳怀古客添愁。朱符不写湘累恨，角黍难包楚国羞。记节何妨斟蚁酒，夺标无复见龙舟。高歌思远楼前路，掩雨珠帘今在不。
一别丰标又一旬，尺书多荷寄殷勤。交游满眼谁知己，契阔关心独忆君。蕙帐梦寒同夜月，松江人远隔秋云。明朝便买扁舟去，来访贞阳旧广文。
白发垂垂一老夫，年来渐觉世情疏。石床梦冷和云卧，茅屋灯残共月居。客至何妨赊鲁酒，家贫不肯典唐书。羡君种柳清溪上，借我苔机学钓鱼。
老来吟拙自知羞，好景无诗未易酬。湖海愁看今夜月，功名虚度十年秋。清光偏照卢仝屋，孤影自登王粲楼。我欲乘风蟾窟去，安能与世共沉浮。
故人过我竹边居，谈笑从容乐有余。洗盏共尝春瓮酒，挑灯对读夜窗书。归来尚忆渊明菊，高卧谁知诸葛庐。醉后达观今古事，寥寥千载只须臾。
行部巡荒察吏奸，皇皇使节古刑官。声摇天上星辰动，清逼云间风露寒。肃政严持三尺法，恤民特放一分宽。香名已覆金瓯底，便作他年宰相看。
玉环倾国起胡兵，有色终污后世名。九夏专房何在貌，一身空洞若为情。宠名本自无心得，妇节从来澈骨清。愁见婕妤秋后扇，共怀幽恨几时平。
汗青书墨沁肌凉，李卫曾携近竹床。眼孔盈盈看熟客，泪痕点点泣秋房。湘纹冷淡宜湘簟，玉体玲珑称玉郎。秦虢流封无梦到，傍人空以睡为乡。
浮生偷得片时闲，古寺寻僧借景看。楼阁倚云山气湿，辘轳卷水涧声寒。地埋吴剑痕犹在，碑刻唐诗字未漫。寄榻禅房不知晓，起来松日已三竿。
不学苍龙卧浙东，惊飚吟珮堕青璁。既无良策安江左，空有名园似洛中。危栈连云晴亦雨，飞楼近海夜生风。人间富贵皆尘土，回首吴山落照红。
寒蟾初上海云收，何处仙禽过庾楼。清夜照人千里月，碧天警露一声秋。玉笙缥缈缑山去，羽袂蹁跹赤壁游。回首女墙旧时事，千年华表动新愁。
杰阁翚飞翠霭间，蓬莱元不在人寰。绿围城郭千村水，青逼帘栊四面山。华表鹤归辽海远，高台凤去夕阳间。我来倚遍阑干月，云锁重门夜不关。
满载琴书事宦游，皇皇使节重咨诹。蒲帆风饱三千里，绣斧霜寒十六州。荆渚行观新德政，越人共忆旧风流。市桥衰柳难攀折，只拗梅花送去舟。
云深红日出林迟，晞发簷前力未衰。老爱归田追靖节，狂思入海访安期。春风巷陌杨花后，故国江山杜宇时。一种闲愁无著处，倚窗重读寄来诗。
寒云漠漠护墙阴，潇洒梅枝出竹林。影落荒矶和雪钓，香浮老瓦带春斟。几凭水驿传芳信，祇许沙鸥识素心。回首孤山千树远，扁舟乘兴梦中寻。
清明时节已春深，白发萧疏忽满簪。萍梗一生孤客恨，松楸千里故乡心。浸花窗下分红影，插柳簷前借绿阴。幸有故人同笑语，不妨沽酒共清吟。
佛屋参差傍水涯，天然富贵属僧家。油幢碧立当轩竹，步障红围绕槛花。隠隠磬声春昼永，停停塔影夕阳斜。白头道者留连客，自汲山泉煮石茶。
通玄道士苦修行，坐见桑田几变更。云屋苔封烧药灶，风林花落煮茶铛。休粮賸有青松啖，却老应无白发生。月满竹乡乘鹤去，欲邀子晋学吹笙。
醉月飞觞兴未阑，蓬壶影里漏声残。碧浮金鼎香脂暖，红闪银台烛泪干。艳曲喜听催拍近，狂歌自觉入腔难。赏心乐事输年少，一点闲愁了不干。
编茅卜隠读书林，门掩苍苔一径深。当户晓山长识面，临窗夜月独知心。花围锦绣翻红影，竹列琅玕舞翠阴。别是一般清富贵，何须满坞积黄金。
孤根偷转一分阳，枝北枝南次第芳。照水晓粧冰镜冷，横空雪树冻云香。未成林实调金鼎，先占春魁伴玉堂。因忆西湖林处士，年年觅句为伊忙。
方拟荣除上玉堂，玉楼有召返仙乡。才过贾谊同年少，齿长颜回一岁亡。师友交情从此绝，死生异路实堪伤。云边宅在人何在，肠断西风泪几行。
诸生归去暮庭空，塔下游观倚瘦筇。千尺宝轮擎海月，七层金铎语天风。升堂尽可同僧饭，持钵何须听寺钟。好把新诗题旧壁，他年应有碧纱笼。
白眉公子气昂昂，年少多才姓氏香。腹饱儒书宗孔孟，心传医学祖岐黄。秋亭听鹤游吴会，春馆看花忆洛阳。老我自怜身是客，江湖又送客还乡。
儒林学海老宗师，每恨闻名识面迟。一部山川司马记，百篇风月谪仙诗。玉堂挥翰思当日，金鼎调元定此时。抱负大才应大用，行看事业迈周伊。
表表声名动缙绅，金銮奏事旧词臣。胸中千古渊源学，天下十分端正人。犹记演纶依日月，行看听履上星辰。枝南枝北云山异，何日抠衣拜后尘。
中朝人物总称贤，恬退闲居又几年。独抱丹心长恋阙，因思绿野且归田。未应隽轨淹东鲁，行看文星照北燕。见说君王思国老，鹤书即下九重天。
南北相望各一天，江湖久别思凄然。迢遥道路三千里，倏忽光阴五六年。清节立朝君可羡，白头为客我堪怜。折梅难寄江南信，惟有新诗数十篇。
交游惟子独相知，此老天胡不憗遗。行辈凋零亡益友，文风寥落失儒师。在生曾与传遗像，临死犹能寄别诗。月落邨空人不见，伤心千古隔幽期。
三山秀气孕英奇，表表才名冠一时。唐殿策高蕡不第，荆州人去粲何依。传家有子犹堪羡，埋骨无山亦可悲。留得帚金诗稿在，灯窗读罢泪沾衣。
暮秋景物觉荒凉，触景凭高溯杳茫。归隠清如陶靖节，苦吟瘦似沈东阳。烟横晚浦蒹葭碧，霜落寒林橘柚黄。追想汉宫当日事，赐萸宴罢谢君王。
梦断膏粱记几年，舍身事佛绝尘缘。把茅盖屋孤峰顶，片衲蒙头万竹边。支遁才高交杜老，参寥诗好动苏仙。何当尽弃人间事，特地来参一击禅。
乾坤主宰妙难窥，识破端倪便可知。阳动于阴分太极，剥穷必复露真机。化工自有经纶处，生意元无间断时。万象皆春从此始，细参羲画究精微。
征鸿素缟过南楼，衣褐同群孰与俦。云外排行分玉李，天边印字带银钩。高飞远寒疑云鹤，低落平沙类雪鸥。夜月芦花无认处，惟闻嘹唳数声秋。
烛夜飞觞客在山，同看明月上云端。粘天水阔蟾光湿，卷海风高蜃气寒。会友幸逢三益在，娱情休恨四并难。座中喜有能诗者，便作唐诗顾况看。
梦觉罗浮迹已陈，至今想像事如新。相思一样窗前月，似见三生石上春。的的孤芳冰气魄，疏疏冷蕊雪精神。料应楚些难招至，欲倩花光为写真。
天开正旦宿云收，宇宙阳回和气浮。岁换上元新甲子，时同太古旧春秋。朱颜不逐年华改，清思惟从造化游。柏酒满斟吟兴动，题诗记节自赓酬。
东邻花圃栽双松，一朝煨烬枝叶空。侍郎庭前有双松，至今古色摩苍穹。此木受命本千载，扶持若有神始终。天留真质表文献，柯叶蕃茂根本丰。百年培植饱雨露，虬枝风撼鸣笙镛。掀髯相视雪贸贸，拥盖对立云童童。不知天地有黄落，玄冥失柄春无功。云孙峨冠立亭下，典刑如侍干淳翁。昂藏自是廊庙具，夭矫亦有山林风。棱棱铁面不可犯，麾去秦爵如飞蓬。诸孙奉酒立松下，森森头角皆虬龙。
万卷诗书千古事，一灯窗火十年心。功名梦断身无用，闲补离骚学楚吟。
渊明觉是新愁少，伯玉知非旧恨多。毕竟是非皆一梦，百年梦醒事如何。
芳事阑珊三月时，春愁惟有落花知。柳绵飘白东风老，一树斜阳叫子规。
书幌低垂风不来，兰膏花暖夜深开。剔残犹有余光在，一点丹心未肯灰。
脸晕轻红酒力微，真妃半醉夜深时。杜鹃叫落花梢月，独倚东风睡不知。
点滴簷声湿径云，翻阶红叶带啼痕。可怜花片都零落，雨露虽多不是恩。
翠叶离披傍竹林，几年雨露受恩深。绿章封事今无用，空对西风抱赤心。
媚色津津散朵芳，道人装束胜红粧。诗人若作桃花看，便觉西风不甚凉。
谁送寒声入梦中，遥知人在戍楼东。明朝梅岭花飞雪，未必都因昨夜风。
花半睡时分蝶梦，柳三眠处足鶑声。谁知花柳无情物，添个蝶鶑便有情。
风飐青帘出杏林，行人未醉瓮头春。安知涤器茅簷者，不是相如行辈人。
藜杖横肩过竹扉，半挑药笼半挑诗。笑予盘礴山云里，泉石膏肓作么医。
老来无复事狂游，倚杖看花动客愁。病骨却寒春不管，柳棉风里木棉裘。
百拙嬾营生计事，一贫方识丈夫心。箪瓢陋巷皆真乐，何用多藏郿坞金。
青春易过不多日，白昼得闲能几人。有限光阴空役役，堆钱难买百年身。
对客莫谈当世事，闭门且读旧时书。蓬莱献赋心犹在，只恐无人荐子虚。
楚江何忍沉清客，周粟安能活饿夫。慨想前修千古事，孤忠高义后来无。
逢人休要说公卿，老去无心慕宠荣。李不封侯刘不第，千年青史亦传名。
世事艰难如意少，功名荣耀误人多。浮云富贵非吾愿，且买扁舟理钓蓑。
脱巾漉酒心先醉，著屐登山脚便轻。豪饮清游忆陶谢，古人千载尚留名。
眼前万事等一梦，世上几人能百年。千古英雄今已矣，北邙荒冢草芊芊。
文盟无主江湖冷，诗社欠人风月闲。老去盍为归隠计，却于何处买青山。
烘柳日高花院暖，炷沉烟冷竹窗虚。开编怕见伤怀事，不读离骚读四书。
新绿园林雨过时，黄鹂无语恨春归。杨花怕逐东风去，搭住阑干不肯飞。
花心醉日蝶先觉，柳眼窥春鶑未知。景物繁华易凋谢，一春消得几番诗。
江上支筇眼界宽，夕阳影里水云寒。凭谁说与闲鸥鹭，借我渔矶把钓竿。
恨杀毛锥久不灵，特分二辈到禅扃。难书八万四千偈，只写波罗一卷经。
菊清独占风霜骨，梅白偏宜雪月天。晋宋后来爱花者，岂无靖节与逋仙。
寒生雁背天将雪，冷入鱼腮水欲冰。钓艇归来江路暝，舟人分火点渔灯。
老来已觉此身闲，近日唐诗亦懒看。半榻白云眠听雨，一窗帘影隔春寒。
东风庭院夕阳天，恨绿愁红又一年。春自要归花自落，莫将芳事怨啼鹃。
柳老黄鹂迁别树，花残粉蝶绕空林。道人不管春光去，看了红芳有绿阴。
一鸟不啼春寂寂，百花都落雨蒙蒙。十分花鸟东风恨，半在诗中半酒中。
国士无双未肯臣，汉皇眼力欠精神。筑坛直待追亡后，不及溪边一妇人。
一饭岂能忘漂母，英雄未遇有谁知。可怜屏底丹青笔，不画登坛拜将时。
风愁月恨属诗翁，终日推敲句未工。何苦辛勤学郊岛，呕心博得一生穷。
缚草为庵枕碧漪，蒲团长是坐禅时。一声霹雳惊龙起，布衲蒙头总不知。
云压西湖水欲冰，雪封楼阁玉棱层。夜来门外深三尺，应有齐腰独立僧。
园林芳事已阑珊，梅未生仁笋未竿。堤上柳棉风脱尽，绿阴应在雨中寒。
雨过山头云气湿，潮生渡口岸痕深。一声短笛斜阳外，知有渔舟泊柳阴。
花露研朱朝点易，药炉分火昼焚香。道人不管世间事，自觉闲中日月长。
一池清浸藕花月，午夜凉生菰叶风。风月无边诗兴动，品题收拾锦囊中。
西风吟露冷银塘，菰叶萧疏柳叶黄。秋水不知时色老，藕花犹学少年粧。
缾花红淡浸寒泉，容易凋零亦可怜。堪恨本根不知处，却将颜色为人妍。
芙蓉一带绕池塘，万绿丛中簇艳粧。错认园林春富贵，不知叶底有风霜。
三百余篇岂苦思，个中妙处少人知。籁鸣机动何容力，才涉推敲不是诗。
烟拖野色入书窗，一亩平田隔草塘。暮雨初收新水满，藕花香杂稻花香。
菊似灵均带楚愁，餐英人去思悠悠。西风篱落甘清苦，不爱春光只爱秋。
闻君骑鹤赋归欤，漫写诗篇问起居。后土祠前花在否，平山堂下柳何如。
淇澳分清入素纨，一梢潇洒胜千竿。此君不受人间暑，叶叶生风夏亦寒。
倚天岩石费雕镌，佛相分明在眼前。莫与嘉州争大小，法身充满本无边。
压丛秋色万黄英，多少金风染得成。篱下年来无靖节，寒香不似晋时清。
化形腐草暗生光，数点随风过野塘。窗下久无人夜读，此身不入照书囊。
满阶竹影扫斜阳，一枕秋风桂子香。梦里不知身是客，觉来依旧在他乡。
几夜孤吟忆贯休，疏钟敲月动诗愁。何人来入匡庐社，分我山中一半秋。
听雨思君泪欲流，簷声滴老鬓边秋。何时过我晴窗下，共话思君听雨愁。
飞仙挟我上瑶坛，古桂香中夜倚阑。铁笛一声吹月落，满身风露不知寒。
围棋别墅却秦军，千载功名一窖尘。今日江山非晋有，荒祠花木为谁春。
柏子烟销懒坐禅，白云半榻伴高眠。分明记得庄周蝶，飞向梅花雪涧边。
流水小桥江路景，疏篱矮屋野人家。田园空阔无桃李，一段春光属菜花。
客思重重山色外，诗愁点点雨声中。著人料峭东风急，墙角桃花未肯红。
春寒料峭透纱窗，睡起晴蜂恰报衙。怪得晓来风力劲，满阶香雪落梨花。
红藕花多映碧栏，秋风才起易凋残。池塘一段荣枯事，都被沙鸥冷眼看。
一曲猗兰按玉徽，高山流水少人知。纷纷耳听非心听，安得人间有子期。
蓬莱深处访仙家，云护岩扉石径斜。笙鹤未归春寂寂，青鸾啄碎碧桃花。
细雨满山眉黛敛，怒涛千古哭声寒。须知此庙关风教，莫作寻常神女看。
大禹祠前柳色新，骈阗车马鬭行春。登临都道江山好，话到平成能几人。
伍相祠前云气昏，奔吴心事与谁论。怒涛夜半翻江月，疑是忠臣一片魂。
画船无复沸笙歌，湖水年年自碧波。回首苏公堤上柳，绿阴不似旧时多。
和戎何惜遣蛾眉，悔恨徒然杀画师。汉主深恩如可报，安身死虏亦无辞。
一函香骨埋沙漠，魂魄多应绕汉庭。惟有春风知此恨，年年吹拂草痕青。
彩凤楼前汴水流，君王不复锦帆游。长堤旧日青青柳，曾带春风拂御舟。
一曲霓裳舞太真，谁知鼙鼓动胡尘。当时若按周姬乐，治世音中无乱人。
越女兰舟泛绿漪，采莲花露湿红衣。万荷影里歌声过，惊起鸳鸯贴水飞。
云气深深护石坛，红尘飞不到阑干。清阴满地无人迹，一径松风鹤梦寒。
家住西湖深更深，古松隠里礼茅君。白猿攀树藤花落，点破岩前一地云。
步虚声里碧云飞，珮玉珊珊谒紫微。月浸刚风鸾鹤过，仙都道士拜章归。
月香水影句清奇，除却逋仙更有谁。吟骨春风吹不落，此翁已后绝无诗。
一曲丝桐余古意，百篇风月寄闲情。君诗即是琴中操，底用离鸾别鹤声。
广寒世界仙家种，金粟如来佛国花。多谢高人分惠我，一枝和月到山家。
年年春暮客天涯，愁见东风飏柳花。自叹身如梁上燕，营巢长傍别人家。
银烛烧残听漏声，春寒诗思觉凄清。一庭夜色无人管，分付梨花伴月明。
岩桂花开风露天，一枝折向枕屏边。清香重透诗人骨，半榻眠秋梦亦仙。
山冈独立对秋光，一袖西风两屐霜。笑倚东篱问寒菊，自渊明后几番香。
一径秋风老碧苔，柴扉掩昼少曾开。诗书门户无人到，只有通玄道士来。
簷前数点弄晴光，浥露庭花枕簟香。池草梦回诗思杳，吟窗分得一边凉。
随风粉翅太轻狂，夜宿花房春梦香。栩栩不知身是梦，又将魂梦化蒙庄。
满眼西风忆故庐，亲朋音问久相疏。年年江上无情雁，只带秋来不带书。
莫将生死视如来，要看莲花火里开。勘到灰飞烟灭处，涅槃不是涅槃台。
胸中消息千年历，舌底穷通一世人。试把五行推测看，广文官冷几时春。
十分蟾影照人间，一片山河古影寒。惆怅年年今夜月，人生能得几回看。
梧叶翻风敲老树，蛩声带月泣寒莎。只消些少闲风月，便觉客窗秋意多。
春花能得几时红，万树繁华转眼空。黄菊虽黄偏耐久，西风雅淡似东风。
花神巧学传宫样，不属针工属化工。疑是琼瑶初琢就，一团香雪滚春风。
春晴无处不繁华，多少游人逐钿车。尽道东风花柳好，谁知生意在桑麻。
新橙初试蟹螯肥，一曲清歌酒一巵。料得故园秋正好，黄花应怪客归迟。
蜀质何人为写生，金杯翠袖捧朝阳。花前露重宫题湿，犹带南薰殿里香。
铜匜艾纳翠氤氲，六六屏山酒半醒。梦入中州看秦画，春风吹乱玉梨云。
五凤楼前沸管弦，春宵花暖月娟娟。纤腰舞到霓裳曲，惊起猪龙地上眠。
君王拥袖倚娇容，指法相同曲亦同。料想马嵬千古恨，当年已寓笛声中。
浮云开合晚风轻，白鸟飞边落照明。一曲彩虹横界断，南山雷雨北山晴。
木落孤山墓草荒，梅花千古带诗香。吟魂仙去谁招得，独鹤一声幽恨长。
闻说君王御宴回，宫人留钥内门开。琵琶拨尽黄昏月，不见花间凤辇来。
客舟系缆柳阴傍，湖影侵蓬夜气凉。万顷波光摇月碎，一天风露藕花香。
十二峰前富贵家，乱离不复旧繁华。亭台寂寂无人到，流水东风自落花。
簷声滴碎玉阑干，开尽梨花亦懒看。燕子不归人寂寞，深深宫殿锁春寒。
万壑松声撼翠微，夜寒风露湿人衣。山翁踏月巡幽径，竹里笼开鹤未归。
春风客路草萋萋，小驻征鞍日又西。回首前山云树暗，竹鸡声里鹧鸪啼。
六宫禾黍千年恨，一片江山万古情。明月不关兴废事，夜深还照石头城。
碧玉花冠素锦裳，对拈棋子费思量。终年不下神仙著，想是蓬莱日月长。
小小荆扉傍水开，竹桥分路入苍苔。呼童扫去阶前叶，恐有诗人踏月来。
石阑浸碧剑池空，池外秋声万壑风。人倚僧窗看风雨，亭亭塔影有无中。
石床弹月鹤听琴，玉宇凝秋绝点尘。万里无云银汉淡，一天风露湿星辰。
醉下山楼客袂分，杖藜犹带碧阑云。归来纸帐眠清夜，半梦梅花半梦君。
冰魂月魄水精神，翠袂凌波湿楚云。雪后清闲谁是侣，汨罗江上伴湘君。
屏山梦断整云鬟，金鸭吹香火未残。背倚阑干听燕语，一帘风雨卷春寒。
槿菊丛丛绕水涯，深红浅紫映山家。平生不识春风面，篱落秋深各自花。
未用胸中八阵兵，草庐高卧掩柴扃。当时不见刘玄德，谁识先生是将星。
日火烧空海欲干，莲宫深处昼生寒。佛家一片清凉景，借与诗人尽日看。
河洛图书排纸上，乾坤爻象只胸中。烦君细算乘除数，吾道何时可变通。
客里春残又一年，落花满地草连天。缘何不动归与兴，祇为龙江无杜鹃。
月到松庭鹤未眠，玄都羽士诵灵篇。玉炉烟断瑶坛冷，金磬一声霜满天。
东皇别我太匆匆，急景相催鬓已翁。杜宇一声花结局，人生消得几春风。
篱落西风野老家，闲看景物感年华。柳衰荷败芙蓉死，交割秋光与菊花。
懒听人是与人非，有耳如聋未是痴。不采当时临济喝，威王前事已先知。
一幅幽花倚客窗，离骚读罢意凄凉。笔头唤醒灵均梦，犹忆当时楚畹香。
老去怀人鬓已秋，江山犹带别时愁。碧云不隔相思梦，几度吟魂到客舟。
孤山别后有谁怜，踏雪看花又一年。几度相思空夜月，角声吹恨不成眠。
觅句逋仙琢肺肝，声名千古冠吟坛。一诗香尽西湖水，白雪阳春和者难。
一枝寒玉倚横塘，和雪攀来袖亦香。插向胆瓶笼纸帐，长教梦绕月黄昏。
南枝开遍北枝开，祗恐飞香落砌苔。踏雪诗人应癖好，杖藜日日为诗来。
阳关一曲灞桥春，垂绿阴中别恨新。漫折青丝千万缕，多应绊不住行人。
锦箨斑斑带露痕，毫端写出此君孙。清高不肯埋尘土，根本虽无有节存。
芦花零落点汀洲，白鹭飞边泊小舟。水落渔矶风露晓，残荷数点冷擎秋。
晓径支筇步屧迟，西风吹露湿秋衣。举头凝望青山外，万里江天一雁飞。
秋高风急雁来初，久客松江岂为鲈。好梦不成人睡觉，半窗残月夜灯孤。
沦落天涯已白头，西风吹帽冷飕飕。悲秋未了悲身世，一样情怀两样愁。
略彴当门石径斜，槿篱深护野人家。炊烟起处江村晚，一片斜阳万点鸦。
满眼秋光动客情，小园闲步杖藜轻。黄花憔悴应思晋，才遇渊明香便清。
遗像巍然占古祠，区区土偶亦冠緌。无言似想青苗策，面目犹如执拗时。
失计鸿门恨未消，一生霸业亦徒劳。当时漫筑台千尺，争似歌风地步高。
腰舞东风未肯休，西风吹叶翠眉愁。谁知此是多情树，最爱春光最怕秋。
梁间两处燕成窠，来往衔泥带落花。昵昵并头休巧语，相依总在别人家。
竹边篱外树封苔，两蕊三花带雪开。蜂蝶只贪桃杏艳，嫌花冷淡不飞来。
风飐青帘挂杏村，田家新酿瓮头春。今年米贵无钱籴，买醉衔杯能几人。
极目江天一望赊，寒烟漠漠日西斜。十分秋色无人管，半属芦花半蓼花。
古墓年深草树荒，石人石马卧斜阳。争如湖上逋仙冢，诗骨埋云万古香。
淇澳新梢笔下分，枕屏墨晕点寒云。诗人纸帐眠清夜，不梦梅花梦此君。
西湖卜隠为诗忙，吟到梅花字字香。鹤不归来山寂寂，梅边闲咏月黄昏。
故乡迢递几时还，目断长江杳渺间。一雁飞边天万里，白云多处是青山。
桃李门墙万柳青，诗人茅屋独凄清。簷前古木无春叶，可怪东风亦世情。
豆雨初晴澣溽埃，报凉梧叶堕阶苔。一声新雁南楼外，早送西风信息来。
虹影界开微惨淡，雁痕点破更凄清。一番雨过天容碧，尽是西风染得成。
庭外梧桐叶叶风，楼头过雁砌边蛩。隔窗砧杵敲残月，唤起乡愁归兴浓。
漠漠寒烟暗蓼汀，江涵雁影不分明。一天暝色迷清昼，云阁西风雨未成。
雨过郊墟凉意新，凝云驳尽十分晴。隔江一抹斜阳影，怪向蓼花红处明。
庭前梧叶雨晴后，江上荻花风起时。凉透书窗人未觉，葛衣竹簟已先知。
金鸭烟销一字香，满怀春恨强梳粧。看花又怕东风恶，偷隔纱窗看海棠。
泪澣香腮粉未干，相思成病怯春寒。此情欲向琵琶诉，整得琵琶又倦弹。
黛眉愁里敛双蛾，别久无书事奈何。欲待怨他还又忆，怨时较少忆时多。
懒向粧台对镜鸾，罗衣怯薄正春寒。黄金络索珊瑚坠，独立春风看牡丹。
江村暝色渐凄迷，数点残鸦杂雁飞。雁宿芦花鸦宿树，各分一半夕阳归。
紫燕评春语画梁，黄鹂搀晓啭垂杨。博山烟冷书窗静，风飐瓶花点砚香。
水云尽处列奇峰，螺髻参差杳霭中。江岸维舟看不了，烟岚分碧入疏蓬。
并吞六国独称雄，经籍灰飞烈焰中。书外有书焚不尽，一篇圯上汉成功。
乳燕衔泥春昼长，枕书无梦到高唐。桃花红雨梨花雪，相逐东风过粉墙。
波光万顷接天光，画舫归来载夕阳。一棹湖心天不暑，万荷风里满身香。
清碧金英玉露漙，姮娥深夜不禁寒。桂花香里人敲句，倚遍高楼十二阑。
柳嫌暮雨鶑声涩，花怯东风蝶梦寒。偶忆故园春色好，他乡花柳带愁看。
人非陶令空看菊，诗不林逋漫咏梅。晋宋后来爱花者，输他高节与高才。
天外斜阳犹在树，林间宿鸟已归巢。黄昏莫把柴门掩，恐有诗人带月敲。
穉柳已回春暖意，残梅犹结岁寒心。百年身世诗中老，好景难消几度吟。
新绿园林微雨后，落红庭院夕阳时。一声杜宇催春去，贪睡棠妃未必知。
持螯已饱团脐蟹，砟脍犹思巨口鲈。风物秋来多感慨，天寒酒醒客心孤。
囊底诗成无卖处，床头金尽已多时。元龙豪气依然在，惯守清贫岂足悲。
人无气节何足道，腹有诗书自不同。实学真才谁具眼，江湖难遇杜司空。
地多种竹堪容鹤，池不栽莲恐碍鱼。小径荒苔人不到，闭门闲学换鹅书。
不受炎光玉万竿，仙林便作晋林看。此君长带冰霜气，醉卧绿阴诗梦寒。
老翠蟠空一样高，月分寒影落庭臯。哦诗猛把阑干拍，宿鹤惊飞露湿袍。
香篆烟销夜已阑，砚池冰结漏声寒。梅花悬影书窗上，应待诗人带月看。
相思何日得相逢，料想君心与我同。莫怪近来书寄少，雁飞不肯下秋空。
天鸡弄喔咿，残星在斜汉。整衣出幽扉，山城漏初断。微微水风生，冉冉田露散。此时游葛天，淡然空百羡。海色上寒梢，渐识梅花面。
羽衣人已化，无处问殊庭。春色桃谁种，天香药自灵。片霞飞绝顶，一鹤下青冥。荒藓空阶下，犹闻夜祭星。
玄冬梅半白，光接太丘星。雪月往来梦，溪山长短亭。利名成露草，行止付风萍。三十年来友，无如老典型。
飒然何处起，水国不成眠。触树人疑雨，开门月在天。渔舟移绝浦，雁阵落荒田。晓起伤漂荡，芦花走屋前。
言归江海上，甘向石田耕。不愧为斯世，能闲过此生。地从邻竹占，树听野禽争。坐咏风涛外，南山尽日行。
遥跨青田鹤，翩翩到此来。庭生自家草，山有主人梅。扫石夜朝斗，雨田秋起雷。谁知尘影里，清趣似蓬莱。
一杯渭酒劝诗豪，杨柳西风拂去袍。行路正当金虎壮，登云不惮石龙高。水悬岩白惊残雪，日漾溪红认落桃。记取奚囊新句得，月三四幅寄东臯。
朝出扶桑来，莫入虞渊去。胡不缓驰驱，百岁一朝暮。
岩扃二里锁烟霏，天下名山此本稀。硬石穿空谁运斧，寒泉滴雪欲添衣。仙游尘外杜萝老，僧住山间笋蕨肥。自叹微官犹缚我，倘容卜筑定忘归。
我未识退斋，虚生七十载。一旦过诸途，未语心先拜。堂堂眉睫间，礼乐见三代。正涂日以荒，良心日以坏。天不产斯人，吾道将畴頼。
书院新鳌峰，五贤祠学宫。马邵独避席，将无道不同。专专论的派，此理谁当穷。独学无师友，前儒议温公。准绳规矩内，安得鞭霆风。
我七君六旬，从会知无期。但贪言议合，不悮光景非。先生明当别，吾将俦决疑。欲言尚何限，记一十已遗。及其未溘先，幸无靳珍题。
大运何茫茫，海桑逝不留。武夷有乔木，虬枝尚相樛。自昔擢巍科，为今阐大猷。万里惮北上，三年喜南游。长身古衣冠，庞眉瞭双眸。虽与今人居，不与今人俦。和风颜子春，泰山邹孟秋。一双忧世泪，溅入银河流。相期入圣域，舍子谁当优。奈何弃我去，荦确归途修。我欲断中流，去棹何悠悠。我欲息天风，别袂何飕飕。明晨君已远，晚岁吾何求。恐无后会期，笑作来生谋。
天风吹铃语不烦，菩提树杪碧阑干。恒河月满三千界，大树云栖五百尊。辟支脑现赤蛇死，玉局手泽苍苔干。老僧出定蟠龙吼，唤醒诸寮佛子孙。
谁把巉岩巧凿开，分明幻出小蓬莱。风迎蜃气楼台起，浪涌蟾光宫阙来。海阔鱼龙自吞吐，云深鸾鹤共徘徊。禅师九座经游处，一访遗踪为拂埃。
一襟书传日星悬，湖海声名五十年。事不求知惟此理，文之未丧岂皆天。人方惊怪欧阳子，我独悲伤鲁仲连。看镜倚楼秋已暮，风巾霜屦重依然。
高堂列绮席，宾御何委蛇。粲粲金芙蓉，春葩照蛾眉。檀槽起清籁，铁拨弦鹍鸡。祇闻筵中曲，不闻曲中词。萧萧青冢魂，化作秋雁归。玉关去时泪，点点湿朱丝。岂知哀怨情，及此欢笑期。弹者锦缠头，听者金屈卮。但令今人乐，不惜古人悲。
野色倏已暝，零落沾我裳。行役悲险艰，仰愧归鸟翔。羁愁浩难收，壮发日已苍。远林烟火微，投宿扣村庄。居人毕刈获，笑语井臼傍。问客来何疲，毋乃仕与商。所慎在出门，奚怨中路长。
种莲恨不早，得藕常苦迟。谁知心中事，久已落怀思。
花开能夜合，草发解宜男。对花今有恨，见草祇应惭。
津头闻别语，三载以为期。安得中山酒，醒日是归时。
沽酒酹江神，发船相送饯。船去浪如席，船回风似箭。
连天苜蓿青茫茫，盐车鼓车纷道傍。肉騣汗血不可常，权奇倜傥晦若藏。五之六之无留良，如此独步何堂堂。日三品豆慎所尝，天闲逸气谁能量。一尺之箠五尺缰，了与辔络俱相忘。大仆御直俨冠裳，庭前榻上婉清扬。有诏有诏且勿忙，一洗凡马銮锵锵。我观此图笔意长，欲言尚寄田子方。
泰阶煌煌色已齐，祥飙为扫蚩尤旗。幅员浩荡春台熙，不遣桴鼓惊锄犂。羽林宿卫环三陲，居安却虑忘战危。整暇自许忘其机，司马八法律以规。搜苗猕狩凛弗违，碧油有幢俨军师。手持虎节谈鱼丽，闽关不以山与溪。歌舞七德宣皇威，有来视师省檄飞。将军名已草木知，干戈俎豆睢阳时。已分勾当江南归，流芳奕叶今孙枝，此行且赋从军诗。时清未用歌采薇，天子有道守四夷。
归恨逐春深，迟休欲缩程。远山何处碧，落日故乡明。路改柴门僻，村空石硙鸣。乞蔬仍买米，一宿尚营营。
宇宙百年身，江湖万里心。世情高枕远，诗味闭门深。白发销穷达，青山傲古今。情知秋亦客，何事感秋吟。
万里清江两桨船，一竿一缕水云边。平生不识书与剑，也得醉饱供闲眠。
呼儿买米得新粳，渔村且喜见秋成。今朝尝新莫草草，好钓鲈鱼来煮羹。
得鱼穿柳持上溪，溪村杳杳屋稀稀。莫怪渔翁头易白，去年买鱼人又非。
黄旗纲运牛马走，皂衣追呼鸡狗喧。深傍芦花摇橹去，遥望渔人是水仙。
本无租赋本无田，不知历日不知年。谁信渔家小船上，犹是无怀并葛天。
黄昏船泊有邻居，明朝船散又还无。君笑我如浮萍草，我看君似水中凫。
溪桥竹边有酒沽，携鱼换酒满葫芦。篷头月上不觉醉，自卷芦叶吹呜呜。
从事龟山亦偶然，宁知长别恨终天。当时去就商量错，不似牛衣十八年。
客中自有未招魂，剪纸空教夜祭门。万一相逢今夜梦，恨多应是两忘言。
奉倩伤神不是痴，人生百感有真机。飘零遗墨残针线，与泪无期自一挥。
古松树下昼阴寒，云亦何心去不还。却怪建州城里梦，一春多在湛卢山。
泥滑滑，日已西。泥深屦滑涴征衣，征衣涴尽不肯归。分明数声行不得，请君更听鹧鸪啼。
卓鲁久不作，临风重怀人。锦溪有美锦，善制当谁称。器之汾阳君，烨烨驰华声。往来试樵邑，口碑播瓯闽。东阳修何行，桃李三年春。安得百器之，布满弦歌城。奈何斗以南，纷纷蒲璧荣。令君一何廉，廉乃不近名。令君一何明，明乃不见形。令君一何有，有若权在衡。令君一何了，又若刃发硎。能令政事简，罚者怀其仁。官府有直气，闾门无枉情。物论久逾定，去思见民真。
酝酿丰年付老农，挽回凉信报诗翁。巫山久暗埋寒碧，湘水初明浴晚红。帘卷柳阴先得月，簟横梧影早嘘风。天公快我披云愿，万里乾坤一望中。
看花携手鬓俱青，一转头来昨梦惊。四海同年今有几，相逢此日得无情。著书君已名千载，废学吾方悔半生。离合升沉何足计，相期进德是功名。
儒风凋落尽，生意仅如丝。一自先生死，深为吾道悲。颓波谁砥柱，善类孰纲维。有子森如玉，斯文想未衰。
自古名而寿，宗臣罕有之。尝陵终落魄，贺白不期颐。天涸璇源派，霜摧玉树枝。游魂归故国，忍见黍离离。
羁贯分灯读，论交若弟兄。羡君先得隽，嗟我老无成。几载同忧患，终年隔死生。梦中犹历历，笑语若生平。
赭衣舂永巷，酸风起暮杵。声声碎妾心，妾儿痛隔三千里。灞水欢迎骨肉恩，子母再见无由缘。谁将鸩羽饮龙子，晨猎上林如意死。妾耳纵能闻，妾目那能视。妾口纵能言，妾足安能履。白日改色天容愁，未央宫中桐叶秋。堂堂丰沛龙准公，三尺造汉烹英雄。击布归来尚无恙，预置股肱如指掌。明知戆勃可安刘，何为存妾子母无良谋。
真病药无功，精魂夺鬼工。百年终有尽，诸相等成空。圆满缺陷世，逍遥兜率宫。一池沤水意，分付蓼花风。
德星难再聚，薤露重兴悲。客忆芹边脍，孙寻膝上饴。入门惟水竹，拜像见须眉。吾父亦丁丑，白云增梦思。
四大假合相，六根清净缘。祇知心是佛，不惜药成仙。鱼泣衔沙立，鸥疑侧脑眠。凄其野人奠，秋菊荐寒泉。
猛为春归苦口嘶，桐花满地绿荫齐。自从康节先生后，孤汝天津故意啼。
古木千章荫浅滩，干霄危石噀飞湍。水晶帘下谁家女，乱掷珍珠落玉盘。
清沟名父子，浊世福人家。二妙手谁抗，一翁颠未华。天方老猿鹤，岁忽值龙蛇。公死可无憾，吾生未有涯。
乱世没吾宁，何须满百龄。云封灵寿杖，天殒少微星。长夜泉台黑，幽林鬼火青。西风吹木叶，无语慰飘零。
重贲衡门日，盘餐愧负羁。经年疏问道，静夜饱听诗。近子觉形秽，服车羞耳垂。快哉过庭鲤，咫尺凤凰池。
溪月知相忆，江云约共吟。夜船书一纸，飞过赤枫林。
几州陵变谷，经月雨为霖。世事今如此，西风动客心。
仙宗传诀自分明，未数当年老树精。一片紫云光滴滴，丹墀成就几公卿。
蓬莱仙子世偏珍，琮璧多携问楚津。若向积烟峰下过，殷勤传语卧楼人。
从来美玉价连城，结佩乘风十二京。携上峥嵘今有约，好留彩笔调清平。
暑梦虫虫似醉中，片云挟雨过长空。不知秋色来多少，分数煖凉卜晚风。
寺钟城鼓两相和，共醉烟关感慨多。堤柳垂金春几许，檐花鸣玉夜如何。
玉帐分兵赋采薇，梅花吹雪上戎衣。将军意气中江楫，丞相功名采石矶。
皇帝当年第九春，宫符仍诏刻麒麟。军咨祭酒金台客，国子先生铁壁人。
杖藜绝顶穷追寻，青山世路争岖嵚。碧云遮断天外眼，春风吹老人间心。大龙上天宝剑化，小龙入海明珠沈。无人更守玄帝鼎，有客欲问秦皇金。颠崖谁念受辛苦，古洞未易潜幽深。神光不破黑暗恼，山鬼空学离骚吟。我来俛仰一慨慷，山川良昔人民今。安得长松撑日月，华阳世界收层阴。一声长啸下山去，草木为我留清音。
六代俄然又一唐，青山坐阅几兴亡。心知江左非王业，口说中原是帝乡。落日有时登北固，春风吹梦过钱塘。荆坟桧宅依然在，留与乌衣话短长。
白发久孤鹦鹉杯，碧梧自老凤凰台。管夷吾亦仅如许，李谪仙今安在哉。城郭是非秋雨外，江山形胜暮潮来。小留只等中秋月，且放青冥万里开。
荻花芦叶老风烟，独上秋城思渺然。白鹭不知如许事，赤乌又隔几何年。六朝往事秦淮水，一笛晚风江浦船。我辈人今竟谁许，只堪渔艇夕阳边。
孤云落日倚西风，历历兴亡望眼中。山入六朝青未了，江浮五马恨无穷。客愁已付蒲萄绿，迳雨空余玛瑙红。我亦欲谈当世事，无人唤醒紫髯翁。
深巷浑无市井喧，主人有客便开樽。数竿修竹三间屋，几树闲花一亩园。楚岫和云移怪石，秦淮流月下高源。此身且比渊明乐，母在高堂子候门。
冥云生八荒，骤雨忽然至。中宵揭屋破，漏湿无处避。床床不得干，僵立见憔悴。娇儿莫啼哭，少须待晴霁。
少年不学稼，老大生理拙。入山采黄精，穷冬一尺雪。虎狼正纵横，原野有白骨。伤心重伤心，吾饥何足恤。
忆昔青龙在戊辰，马蹄同踏杏园春。归田令尹空书晋，执戟郎君尽美新。万事不醒中酒圣，一贫无奈讼钱神。相逢莫效穷途泣，自古求仁要得仁。
前村雨过溪流乱，行路迷漫都间断。孤洲尽日少人来，小舟系在垂杨岸。主人空有济川心，坐见门前水日深。袖手归来茅屋下，任他鸥鸟自浮沈。
乾坤有正气，间色皆为臣。名葩据中央，红紫谁敢邻。倾日不忘君，卫足恐伤身。冥然无知识，忠孝出本真。林林天地间，戴履而为人。明灵秀万物，孰不尊君亲。嗟嗟叔季后，利欲泯天伦。邈哉望帝国，产此瑞世珍。九夏不趋炎，三月不争春。高秋风露冷，孤标出清尘。背时还独立，揽芳泪沾巾。
憔悴城南短李绅，多情乌帽染黄尘。读书不了平生事，阅世空存后死身。落日江山宜唤酒，西风天地正愁人。任他蜂蝶黄花老，明月园林是小春。
渊明无心云，才出便归岫。东臯半顷秫，所种不常有。苦恨无酒钱，闲却持杯手。今朝有一壶，携之访亲友。惜无好事人，能消几壶酒。区区谋一醉，岂望名不朽。闲吟篱下菊，自传门前柳。试问刘寄奴，还识此人不。
忆昔东风御柳斜，枯肠一日万周车。壮心难起泥中絮，老眼羞看雾里花。巷陌几家无主燕，池塘一种为官蛙。江南寒食无烟火，白昼沈沈似月华。
听彻哀吟独倚楼，碧天无际思悠悠。谁知尽是中原恨，吹到东南第一州。
人生无百年，胡为在远道。游子悲故乡，王孙怨芳草。有田归去来，无田归亦好。
贫贱有饿死，富贵履危机。东海不可渔，西山采无薇。四方已一气，我今将安归。
荆溪水腥泊船早，落日无人行古道。髑髅有眼不识春，东风吹出青青草。荒基犹认是人家，败栅曾将当城堡。当时压境兵百万，不脱靴尖堪蹴倒。短兵相接逾四旬，毒手尊拳日攻讨。内储外援两消沈，一缕人心坚自保。孤臣守土轻性命，赤子效死涂肝脑。朝廷有爵愧降附，幽壤无恩泽枯槁。愿笺司命录英雄，收拾忠魂畀穹昊。
一声两声松子落，一片两片枫叶飞。夕阳在山新月上，道人相伴一僧归。
人生自是人间客，月亦天边寄此身。彼此虚空无著处，谁欤是主复谁宾。
我家元住君邻州，我父当时亦故侯。中原百年龙战野，南滨一日鳌吞钩。遗黎常恨旧隔绝，故乡喜遇新交游。路人行行望骢马，山中却为诗淹留。
家贫忽暴富，菜种二十七。痴儿不解事，问我何从得。于义苟有违，吾宁饥不食。
春中景物尚凄然，小立崇台古树边。潮信不嫌城寂寞，山光似与客留连。英雄马鬣无余地，气势龙蟠得几年。眼底兴亡总闲事，不如有酒醉花前。
纤腰冻欲折，来探前村雪。幽禽莫相猜，岁寒心似铁。
思归不觉岁华侵，倦抚旌旗感慨深。旧日家乡今日客，一年时序百年心。城余故址元非铁，山得虚名不是金。槛外长江成底事，英雄对酒话蹄涔。
美人乘天风，手吹玉参差。我有龙门桐，缀之冰蚕丝。空中一偈答，闻者为忘机。神马已出河，凤皇且鸣岐。悠悠百年内，傥有相逢时。
我登海山巅，群丘眇如芥。客来谈九州，更诘谁小大。
神疲穆满驭，足茧神始载。终然方寸心，扰扰躯壳外。
流光如急水，一去难复再。归来坐虚室，始觉身安泰。
老马宁为驹，即且或甘带。名迹吾不嫌，全生聊远害。
明有不见睫，智有不卫足。学静三十年，晚始悟无欲。
履卑惧名高，居群忌行独。不见歌钟家，白日卧金谷。
不见带索生，行吟扣哀竹。为君慎燕息，顾兔方在腹。
长岁狎纷諠，新庐稍疏静。虚名亦相累，簪珮来整整。青天戍楼柳，白日仙林杏。散书一长谣，消此清夏永。
营营寄巢蜂，白昼争空花。跋跋缘壁虫，喧飞乱如麻。譬如恶俗士，便不挥鞭挝。桐君何处来，隔壁闻瓠巴。
旧文空中云，零落迹易消。新交江上流，来去同奔潮。蔼蔼玄英孙，望之十舍遥。愿尔多黍稌，相投共箪瓢。
人胆小于壶，揣想无限极。及其遂所愿，不过一消息。金华文物府，前哲余楷则。千年万年名，岂使夸者得。
作诗如挽船，学力乃篙橹。向来牛耳盟，诸老肯多许。玄晖云树荒，仲宣江海阻。之子归未归，相思慰风雨。
永康经济学，近古将无同。甥孙世其业，汗马收全功。我欲揽遗迹，双眸冰镜空。君亦跨黄鹄，吹箫白云中。
吾评陶渊明，略似段干木。诗文虽满家，不饱妻子腹。仰瞻清风柯，俯窥白云谷。谁能为升斗，辛苦受羁束。因君寄高韵，千古动遐瞩。
鉴虚磨愈明，弦柔调自直。临民要儒术，非但用三尺。君看春秋学，从士能断国。人情岂相远，赠子以不惑。
水耕当用牛，陆行当用马。诗书无近功，平世安可舍。吾州兵荒来，冠盖多苟且。宁无段干木，意气能少下。
江南春草黄，江北秋雁飞。穷居念还往，故物悉已非。我有青云交，山林可同归。十年学抚琴，对客辄累欷。岂不愿和悦，调苦心易为。青天无古今，白日相因依。向来炎炎人，所得一何微。成者化埃尘，不成翻祸机。玉美受雕镌，马良遭绊鞿。所以旷达士，但贵知我希。请休接舆歌，且急梁鸿噫。名微少士责，身闲免官讥。宁无一日力，相寻尽崎岖。霜鱼碧玉鲙，水菊黄金辉。君歌我按筑，我舞君揽衣。此日为君欢，醉游敞船扉。
飞高得珍丛，青子饥可食。不知何忧愁，二鸟头亦白。道人天机深，清斋意相许。頼汝不能鸣，一鸣嫌杀汝。
智有不近名，贤有不践迹。百年如飘风，谁作远行客。所要在持久，以道自消息。吾师岂欺我，白首方学易。
浴蚕沙溪水，采桑玉山巅。丝成白棱棱，胶作烈妇弦。烈妇何所言，弦中意缠绵。一说鸾影孤，二诉雏巢穿。巢穿尚可葺，影孤恨终天。有食不自肥，众禽仰喉咽。真宰悯其疲，劳役尽弛蠲。及今雏长成，雏群亦蹁跹。朝阳照岩林，枯槁生光妍。黄蘗谁谓苦，铁石谁谓坚。请君屏俗耳，听我沙溪篇。
王生困缧绁，刘子急征追。舒叟挈家走，几遭鞭与笞。我无三人辱，阖门但穷饥。饱死世更多，徒忧何以为。敢作小夫叹，聊为才士悲。
英英天上星，碌碌涧中石。升沉虽不同，精爽或相激。我有知名文，四海邯郸壁。遭逢不自閟，颇为谈者惜。谈者自不知，斯人宁易得。
袁弟豁达人，陈兄静默士。平生少附丽，颇与同忧喜。迩来怪事发，谈笑不可拟。一为脱渊鱼，一为坠柯蚁。吁嗟其奈何，天运固如此。
数友越州居，无书已三年。台州已无数，逢人每相贤。日夜忆远友，远者隔蛮烟。风气不择州，俗情轻目前。管鲍死何处，寄酒洒其阡。
结友何用多，管鲍无三人。读书何用博，得少全其身。君有狥名子，扰扰起风尘。朝逐富儿餐，暮联豪士茵。归来反如客，鱼鸟亦相嗔。
十里不同云，五里不同雨。天公白茫茫，乃尔多肺腑。人言蛟龙神，象类可以取。蛇虫当此时，行路谁敢侮。飞腾信有术，忍待号者苦。咄哉神禹功，浩荡流万古。
昨日苗穗赤，今朝洒然青。颇知穷旅人，百金换颜形。念尔虽微根，同禀造化灵。自古有枯旱，人类几千龄。恐是自生化，难皆问苍冥。野草人不怜，何独不凋零。
西村送龙归，东村请龙出。西村雨绵绵，东村犹出日。共称西人良，或是穷可恤。谁知所雨粟，尽入东村室。儒生无爱憎，但喜蔬蓏实。通年一饱厨，犹在兔园帙。
时露下百草，流萤此飞翻。初如灰烬微，忽作秋星繁。念彼生育处，回光照其根。君莫轻流萤，流萤尚知恩。
青橘霜露时，英英秀中园。问讯讯居人，今岁胡不蕃。云有孤儿来，手触枝上丸。呜呼此义木，痛感在吾言。
野果散高林，雀鼠食之宜。设非人所残，一颗不敢窥。宁由网罻防，亦无神物司。食道固当尔，雀鼠犹有知。
见狗须不走，见蛇须拱手。不走尔非偷，拱手亦相厚。无欺物自信，能胜谁肯负。不见吴山虎，郭文探其口。
鸟有反舌者，自古比谗人。时气一朝迁，此舌竟不伸。众鸟莫不然，更鸣以存身。如何能言士，聒聒无止辰。
犂牛有土德，体厚静绥绥。岂无牝牡情，不自求其雌。终朝草栈间，若忘渴与饥。嗟彼位儿高，乃尔难自持。
精卫勇填海，鹖旦苦求明。明尚可得求，填海何时成。我观飞鸣族，一一各有营。但为口腹谋，遂尔遗其名。
燕是孝义鸟，常栖孝义家。堂簷白日暖，上下静无哗。以此托躯羽，祸福审不差。谁云知数历，俗士义之夸。
圃人忧孽虫，为蔬畜鸡雏。小鸡择虫啄，大鸡遂啄蔬。虫去蔬亦尽，对之可欷歔。昂昂高冠帻，反不小鸡如。
蚯蚓食土壤，蚩蚩何所为。蜩蝉饮风露，蜕上高高枝。卑者慕其仙，飘飖安可追。倘令智相及，无羡亦无悲。
贫贱如故旧，少壮即相依。中心不敢厌，但觉少光辉。向来乘时士，亦有能奋飞。一朝权势歇，欲退无所归。不如行其素，辛苦耐寒饥。人生系天运，何用发深悲。
我居在穷巷，来往无华轩。辛勤衣食物，出此二亩园。薤菘鬰朝露，桑柘浮春烟。以兹乱心曲，智计无他妍。择胜不在奢，兴至发清言。相逢樵牧徒，混混谁愚贤。
松风四山来，清宵响瑶琴。听之不能寐，中有怨叹音。旦起绕其树，磈砢不计寻。清音可敷席，有酒谁与斟。由来大度士，不受流俗侵。浩歌相倡答，慰此雪霜心。
中年涉事熟，欲学唾面娄。逡巡避少年，起秽不敢酬。旁人吁已甚，自喜计虑周。微劳消厚疚，浅辱胜深忧。从知为下安，处上反无俦。人生各有志，勇懦从所求。
古人重畎亩，有禄不待干。德成禄自至，释耒列王官。不仕亦不贫，本自足饔餐。后世耻躬耕，号呼脱饥寒。我生千禩后，念此愧在颜。为农倘可饱，何用出柴关。
去年秋事荒，贩籴仰邻州。健者道路间，什伯成朋俦。今年渐向熟，庶几民不流。书生自无田，与众同喜忧。作诗劳邻曲，有唱谁与酬。亦无采诗者，此职何可修。
绍地吾所欣，他时以藏我。冈原见逾美，松柏栽已伙。双流交在右，一几平连左。忆昔初经营，登高忘蹩跛。年衰已渐怯，步暂石频坐。居然契券叶，偶尔龟策可。心手之勤劳，躯骸庶安妥。况复近芳茨，时能荐蔬果。虽无刘伶钟，略慕王孙躶。
今朝胡不乐，取书一哦之。饥穷古不免，陶生良有辞。骨肉同天伦，僮仆缘食来。如何长年中，万事付酒杯。脱身得一饱，激烈陈歌诗。不如鲁侯仁，借贷英雄材。嗟余亦有作，欲向谁同贻。
君莫夸少年，与我惫者疏。我亦尝少年，少年君不如。谈谐今已忘，犹有少年余。东南山水国，早得飞长裾。春园虎丘树，夏槛玉泉鱼。吴妍与楚艳，过眼日千车。当此秋风凄，游子易欷歔。我时未更事，意气益发舒。出门有佳侣，遇胜不得虚。惟忧日晷短，当去亦踌躇。官曹人所厌，高士不肯居。平生纵观处，最在客南徐。姻党四面集，彩衣拥安舆。停觥待淮蟹，醇甘逮僮胥。道路无此愿，此愿胜乡闾。自从秣陵归，鬰鬰不再摅。三间风雨屋，僻其荒林墟。非君好事者，谁能至吾庐。今来建溪上，逢君屡相于。行藏且勿问，人世有乘除。旧狂我已悔，新锐君当袪。男儿不用世，资身在犂锄。临风赠君别，劝君惜居诸。劝君重桑梓，劝君重名誉。岁晚未相忘，频寄山中书。
老树老且枯，数柯枝缀之。虫来食其叶，藤来缠其皮。幸然根本坚，未至甚离披。风霜既无损，雨露犹见私。如何乌鸟辈，同巢自倾危。鬭击翼似斧，啄伤嘴如锥。树色岁时减，树力日夜衰。回头试一顾，但可相扶持。
伯收东冈麦，仲移西塍秧。四季各有役，糊口走皇皇。岂不惜冠履，兼尝业缣缃。怜尔衣食微，及兹筋力强。古来经术士，什九起耕桑。穷通自天命，谨勿事胥商。
饭子山下麦，羹以山上笋。笋坚烦齿牙，麦粝哽喉吻。相邀岂云厚，竟去良不忍。林园隠趣出，鱼稻秋事近。短歌讯而翁，赠子以一哂。
旱风烁我肤，饥火煎我肠。春夏犹自可，入秋始难当。簪珥陡顿尽，衾裯纤细将。夺从女奴手，并入米客囊。但冀喘息延，敢忧生理妨。山州古硗瘠，岁计仰苏杭。发地流玉粒，浮天驾牙樯。如何水后郡，翻籴浙东粮。行路急促促，人情沸皇皇。焦枯望一雨，禬祷愿千方。云气亦偃蹇，魃妖转炎扬。浮生想有属，沈忧聊暂忘。
啬语养气海，啬食养脾土。啬虑养心神，啬劳养筋膂。衰年百事袪，寄息此环堵。危如突围将，钝似滞风贾。颠仆冀赊延，空羸待偿补。夸虚道蟊贼，逞获命斤斧。收君詅痴符，佩我养生主。
今日春气至，新禽各啁嘲。岂无好唇舌，入耳何怓怓。雊鹆最多端，能以巧自殽。黄头亦翾给，微吭和且调。无计颇滑熟，乌鸦与鹪鹩。自余不知名，喧呼杂竽箫。黑衣猥雄黠，昼动固非枭。均为乐其性，幸此风日朝。城南六七曲，荒园绕榛茅。我来感物变，何异在山郊。惟闻黄鹂至，不闻叫交交。当由恋幽谷，畏寒还避嚣。群英盖壤内，小大一逍遥。得气不足悦，触情遂相辽。乘墉少年儿，挟弹欲见邀。所规不满掬，翻令污厨庖。鹰鹘势险薄，爪长尤善捎。同群自戕击，此祸极无聊。深藏务远晦，尚惧形色招。危机布平陆，况乃纵轻僄。悲怜复譬释，当鸣讵为妖。但怀道傍树，信美非其巢。
天寒道路长，行子难为容。况复迫衰暮，视近步憧憧。干世悔古学，费时惭惰农。谁知冻雪巷，忽视戟髯翁。袖有排闼书，谈如发硎锋。听之不能竭，浩气生奇胸。从来庠序师，专以处龙钟。才高得教诱，禄休尚遭逢。此职今不少，有求岂难从。去去善自爱，春禽语晴墉。
古人取远士，得一以为豪。江左贡千百，选抡今始劳。占对混童厮，趋跄偕吏曹。以兹寓绳准，弃髓索皮毛。遂乃考卷业，成文喧诵号。其次严保举，虚牍相笼叨。富儒坐可得，贫儒走滔滔。有司见其然，厌贱如蓬蒿。谁知真儒者，百黜宁不遭。陈生青紫门，佐书越江皋。秩满在选中，家寒无所操。虞翻显凭易，买臣进缘骚。吴士例则然，且毋衒名高。
欲有险于穽，千金身陡沉。争名急饥渴，对面九关深。谁知海城畔，山水发清音。蟾蜍泄喜愠，籧篨阅晴阴。意到得所指，不作寒鸢吟。斯人定不恶，我辈许同襟。去去复去去，白鸥未遐心。
游观值暄秋，饮狎得嘉客。嵌岩复在眼，徘徊忘还郭。款款坐向疲，喧喧笑多谑。短簷近见出，窦乳时闻落。防暗燎蒸薪，惊虚摇鼓铎。僮憨榻露处，僧驯茗频瀹。竟隠谅未能，羡彼高栖雀。
东南典藩材，朱户贤第一。天生好儿郎，玉笋森六七。俱能弄文翰，那教逾户室。伯也秀英英，珊瑚映初日。翁仲最似古，鼎鼐熊彪质。叔季相和鸣，笙入钟磬出。人言有阴德，我爱少权术。公退亦见容，老衰时自失。官期忽在眼，别语常促膝。江湖芥舟小，岁月翎箭疾。善保清明心，临岐莫轻怵。
十客九不解，一解值吾仇。譬如巧蛾眉，同镜见之羞。结交恨不广，难在相绸缪。掩箧谢年少，所藏非所求。
是身虚空中，如云本无有。游行又其寄，纵乐安得久。嵌岩大磈质，镵削奇鬼手。栋宇起何年，名称出谁口。忆昔扳藤蔓，凌空讶鸡狗。疏疏石生窾，剡剡室悬斗。乘峻开栈梯，缘明挂窗牖。岂无题壁堂，多逢斫畬叟。贤侯韦平家，雅韵王谢友。骊珠百四十，模写已八九。坐我南楼床，浇我北海酒。人生主客意，如此岂云偶。风花命浮沉，木雁天可否。悠然付一嘘，山灵倘回首。
隘夫护藩畛，得少便有余。达士心旷然，清明如太虚。海岳陈鼎俎，羲驾走轩车。唯诺无不行，尚怀豚与鱼。嗟兹山城氓，憎长逮其胥。好语朝索茅，怒攻昼攘裾。侯来未数月，眉头笑舒舒。退食扫一室，焚香展群书。举头窗楹间，有榜揭广居。力行守仁义，邹公不欺余。
衰年慕栖息，役役殊未休。天明发东郭，日晏泊西州。岂其千金躯，为此一餐谋。宿麦青已鬰，穉桑黄亦稠。欣然一会意，所愧非吾丘。悔日谅不远，誓言良未酬。挥手谢还往，伊嚘自伊嚘。
生世悔识字，祝身如野农。勤劳养尊老，膳味日可重。晨刍熟新黍，耕林有过从。行吟聆松籁，此乐逾歌钟。
我爱班溪班，班班为谁好。于时九秋晚，霜叶红不埽。石摇未归云，水映欲衰草。累累牛羊队，洒洒鱼龙道。崇丘尚多菜，残村几经潦。故物一若斯，今我胡不老。过从幸相狎，聊坐畅怀抱。
斲岩苍龙角，汲流紫云根。道人不绝俗，自然无耳喧。屋脊挂修岭，一日过千辕。此中但高卧，松风有清言。听之亦无有，风定松在门。炊成我欲去，独鹤鸣朝暾。
骄云散飞雨，随风为有无。老农终岁日，望施在须臾。平生官田粟，长此礼义躯。置之且勿戚，一饱任妻孥。
青青泽中蒲，九夏气凄寒。翾翾翠碧羽，照影苍溪间。巢由薄天下，俗士营一官。小大各有适，自全良独难。
穷居无公忧，私此长夏日。蚊蝇如俗子，正尔相妬嫉。麾驱非吾任，遁避亦无术。惟当俟其定，静坐万虑一。
流萤出草莽，空飞乱星辰。蜻蜓水虫质，一变能轻身。物情羡速化，过眼异新陈。嗟嗟白屋士，吾方保吾真。
当暑苦炎暍，日数秋风生。穷忧在衣褐，霜露亦可惊。徘徊念年少，岁月去已轻。岁月可奈何，学道恐无成。
自古皆有隠，陶生隠于酒。炎氛四面集，一窟在北牖。世人羡桃源，桃源复何有。惟容醉乡徒，百世得相友。
永日岂无饥，盗粟非所拟。暍行岂无劳，恶木非所止。君家碧梧轩，莲荷泛芳沚。我来息凉阴，嘉宾荐君子。
幽虫聒午枕，掩抑声千万。风前以虚鸣，蟋蟀最多怨。我静乃得闻，一一来自献。憧憧道傍子，与尔故相远。
春到已多时，游人替衲衣。柳眠莺唤醒，花瘦雨添肥。官事痴能了，人情久易非。一贫能自守，赢得掩柴扉。
著意功名四十年，柳花空满鬓丝边。男儿无补朝廷事，有愧饥餐困即眠。
小楼呼酒揖青山，翠碧珑璁一笑间。山若有情应问我，如何犹似野人闲。
清贫如水尽无妨，只愿伊周立庙堂。扶起太平千载脉，且随农父乐耕桑。
旋买犁锄学种田，一声长啸霅溪边。微茫白水山如画，好个江南万里天。
午梦惊回笋簟凉，坦夷襟度即潇湘。诗高自与梅花好，食淡方知菜味长。事说万端多画虎，人无一念不亡羊。满头飞絮春零乱，莫笑狂夫老更狂。
一醉复一醉，陶陶醉未休。何伤于日月，知我者春秋。万事难追昔，千金不解愁。白鸥飞浩荡，此兴属渔舟。
天浮月影水浮天，路绕山头树绕烟。船小小行人意适，藕花新索酒杯传。
清明是处插垂杨，院宇深深绿翠藏。心地不为尘俗累，不簪杨柳也何妨。
绿阴阴里惜韶华，自缚筠梢扫落花。可笑游人心未懒，杜鹃啼处拨琵琶。
诗债还无足，家园亦倦看。客游宜致仕，午睡当之官。舌笑张仪在，心凭达摩安。清和天气好，应免夹衣寒。
坐久如忘世，松窗日未斜。营巢鸦噪树，作梦蝶眠花。易课推三画，医方录数家。瓶笙声未绝，更点土山茶。
青梅黄尽雨无多，柳影重重午日过。忽听隔篱人语笑，采莲艇子上新河。
金鳞韬隠已多时，寺壁重泥又有诗。龙若久怀霖雨志，不应蟠屈小方池。
居僻恬无事，开轩挹晚晴。雨耽云脚重，风约燕身轻。有子争梨栗，无朋问死生。每忧人载酒，剥啄打门声。
竞病推敲欲呕心，何如危坐拆桐阴。新蝉咽咽知人意，学我年来抱膝吟。
休将闲耳听云云，只作深居耳不闻。素志肯随时节改，清贫难许利名分。忘情茅屋无非燕，著脚春山独是云。试问急流谁勇退，故园同看木欣欣。
愁怀难画亦难诗，惟有流莺暗得知。我亦无言莺不语，柳边相看立多时。
秋到梧桐我未宜，蓼花何事已先知。朝来数点西风雨，喜见深红四五枝。
懒懒懒复懒，而今懒更宜。此身聊复尔，万事欲何之。尚觉瓢为赘，奚烦锸自随。客来眠正熟，裙幅任题诗。
天地一蘧庐，吾身自卷舒。翁能从失马，子亦岂知鱼。谨独甘居漏，安贫且饭疏。昨非今未是，宁不赋归欤。
蛮触小功名，须教一念轻。受恩知报饭，临事贵惩羹。寿域惟仁宅，心田以道耕。泰然忘物我，无使狎鸥惊。
不拟西风一顿凉，看看凉近木樨香。人家未得征夫信，蚤有砧声怯雁行。
绿盖半篙新雨，红香一点清风。天赋本根如玉，濂溪以道心同。
师璋今有几家同，名重蒲葵价亦穹。髹柄但夸千缕骨，不知曾未掩西风。
只与闲时月一般，宁知今夕最团栾。竹边借柄还如扇，花下传杯可当盘。野兔易忘终夜梦，林乌未许一枝安。人生几个中秋节，那得都将笑眼看。
傲世欲何求，归来已倦游。琴诗聊自啸，丘壑复相留。问菊时携酒，乘风或棹舟。乐天良有以，心事老田畴。
小舟如雁许，稳稳下波心。蓑笠几风雨，江山无古今。清歌鸣短棹，红叶满疎林。一醉不知世，前村月未沈。
秋风卷秋叶，秋思满秋天。骨立山如削，声低雁欲眠。客愁无暇日，农事喜丰年。说著鲈莼事，归心满钓船。
冻雨潇潇未肯晴，洒窗声似煮茶声。山童酤得邻家酒，炒栗炉头独自倾。
打稻天如二月天，满村和气乐丰年。田翁烂醉身如舞，两个儿童策上船。
痴风衮衮送寒来，竹里人家总未开。唯有老岩心事苦，瘦筇敲雪问梅腮。
山下六七里，山前八九家。家家清到骨，只卖水仙花。
卷地西风促雨来，扫除黄叶满苍苔。垂杨蚤有青青眼，只碍梅花未敢开。
清标同插古军持，清似西山冻馁时。嚼蕊弄香无说处，屈平和靖已何之。
淡傅粉，浅画眉，鬓边休插桃花枝。白面郎君马如箭，回头再盼情依依。文君未识相如面，朱弦声里犹相恋，风流胜事千古传。宁如文君当时深深深处深庭院，临邛亦免王孙怨。佳人佳人休卷帘，门外落花春正甜。绣床午困语声寂，博山篆冷香频添。佳人噫，佳人吁，今人安得人人思秋胡，黄金不认真丈夫。
梳风杨柳笑，沐雨杏花羞。看看三十余，不敢下粧楼。待媒媒不来，对娘娘共哭。何时王右军，来坦东床腹。君不见西施绝色天下白，能使麋鹿走吴宫。玉环一笑百媚生，能使渔阳鞞鼓惊玄宗。无盐无盐形貌恶，当时一段议论千古生清风。美妇未必美，所美貌徒美。丑妇未必丑，所丑行不丑。丑妻恶妾寿乃翁，何须能劝羊羔酒。
南枝发岐颖，崆峒占岁登。当思汉光武，一饭能中兴。
静看隋堤人，纷纷几荣辱。蛮腰休逞妍，所见元非俗。
献颂侈春朝，争期千岁寿。凌寒傲岁时，自与冰霜久。
爬沙走江海，惯识风波恶。东君为主张，显戮逃砧镬。
药性贵温凉，胡为辛且烈。无与桂附徒，天资更趋热。
樊素艳而歌，乐天何所羡。须结帝王知，拜宠明光殿。
风掣五云开，明星灿南极。嘉祥自朝廷，何幸愚亲识。
佛有光明台，蚌胎奚足贵。聊以矜俗人，徒为宝所费。
阿堵本何物，贯朽殊堪羞。空囊留得一，千古钦清流。
善舞几当场，妖姿呈窈窕。当场人自迷，郭郎未容笑。
三窟不须营，蒙恬素心友。识尽天下书，只要文章手。
寒风偃枯草，掉尾来山巅。出柙势可畏，老须宁易编。
锦囊蕴珠玑，长养南风力。当年东老家，曾代中书笔。
来自淤泥中，根苗何足取。饾饤上盘登，敢为梨栗伍。
宛陵有灵根，圆红珍可芼。卫人感齐恩，琼琚未容报。
垂垂生井上，游子休整冠。道旁徒自苦，青眼谁能看。
东陵人已仙，黯淡斜阳暮。可惭名利心，孜孜问葵戍。
生长沧波中，收罗向书室。剡藤无不平，祇恐无椽笔。
清波漾蛙子，古书形似之。可惜书废久，时人无能知。
高山流水音，泠泠生指下。无与俗人弹，伯牙恐嘲骂。
蟾宫有兔臼，捣药千万年。药有长生术，世人无计传。
休与鹬相持，自有山川隔。祝君无孕珠，恐非保身策。
曳颈吟松梢，何异扬州鹤。胡为鹤未成，苦被玄裳错。
中尊严祀典，鬯未祼而实。将祼而实彜，礼文知有秩。
方深有制度，撞之以合乐。止乐戛以敔，始终知所觉。
苍竹纬琅玕，为形有如豆。遇祭何所容，干桃与修糗。
柱取饮不尽，量容惟一升。足如戈示戒，君子当兢兢。
斗醉石亦醉，无量不及乱。独醒谁得知，憔悴沧江畔。
灯火迫新凉，志士功名重。十年窗下愁，会见金莲宠。
蛮触国谁雄，战争犹未息。由此夺虚名，费尽人间力。
骐骥无伯乐，尖轻徒竹披。北台深雪里，且读坡仙诗。
祭器古不轻，斯焉盛黍稷。内方而外圆，无乃器之特。
如盘而柄圭，崇祼以为器。秬鬯次第陈，岂容忘古意。
苏秦鞭疋马，六国饱风烟。累累悬肘下，郭外惭无田。
鸿门罢樽酒，舞剑事还差。范增徒怒撞，汉业成刘家。
五采会章服，汝明以垂教。虎蜼宗庙器，于以象其孝。
象明十二章，斧形不可玩。黻以取其辨，斯以取其断。
溢满而覆虚，盈亏俱有病。万事得于中，乌乎云不正。
五更山外鸣，斗低残月小。唤起利名人，仆仆浑无了。
九华并六角，流传名不同。无如慰黎庶，为我扬仁风。
水精行素鳞，琉璃走夜光。铭垂日日新，万古稽商汤。
举头见长安，志士欣有托。葵藿一生心，岂容天负却。
仙掌在何处，徒成千载羞。唯有故园菊，沾濡当九秋。
郏鄏至汾阴，重名垂不朽。天下望调羹，有谁能著手。
麀鹿同呦呦，山林风雨秋。姑苏台上月，子胥曾约游。
一声长啸处，霜月凄林扉。与鹤每相问，贵人胡未归。
西施无限愁，后人何必傚。只好笑呵呵，不损红粧貌。
相见是非多，但旁观便了。庶无人共知，鼻孔长多少。
尘匣启菱花，丑妍无不识。羞杀几英雄，霜髯太煎逼。
谁叹月娟娟，霜天闲却手。醉者未能醒，不必重斟酒。
秀铁压肩寒，中原思未报。何日扫边尘，别裹朝天帽。
汉帝欲成仙，王母从天下。结实动千年，三偷尤可诧。
缯壳烂缃枝，夏果收新绿。玉真望甘鲜，不管邮兵哭。
览辉千仞高，君子思在治。朝阳如不鸣，敢言当自愧。
经纬出天机，画簷斜挂箅。可惜巧于蚕，无补人间世。
舣艇白鸥边，寒雨敲青箬。骇浪不回头，方识江湖乐。
八珍风味清，藜肠岂曾识。堪嗤尝脔人，欲与鱼兼得。
花香专引蝶，非蝶亦飞来。顾影不知耻，良为贪者哀。
足下一封书，子卿归自虏。虽曰诳单于，孤忠传万古。
十钻无遗策，宁免刳肠忧。何如隠莲叶，千岁成仙游。
苍生望云霓，难作池中物。孔明卧隆中，天子势亦屈。
三拍羽翎寒，风雨不改度。起舞何人斯，男儿当自寤。
赤壁梦醒时，雨洒玄裳湿。声欲闻于天，故向松梢立。
新绿小池沼，田田浮翠钱。雨中珠万颗，巧妇其能穿。
世久无渊明，黄花为谁好。青女自凌威，寒香未容老。
点异二三子，铿尔舍而作。江上数峰青，湘灵徒寂寞。
冬冬和歌管，蒉桴无复存。堪笑不知量，以布过雷门。
紫陌暖风细，露房山更深。蜜甜不知味，万花空损心。
东风开绣帘，且向花梢立。主人忘旧交，雕梁不须入。
雪羽卧晴沙，渔人无可虑。机事亦难忘，不如且飞去。
很禽忘所俦，翻身拏鸟雀。羽毛同所天，何苦强凌弱。
粉黛巧粧施，菱花还自照。底事不争妍，又恐西施笑。
万里收纤云，一钩悬碧落。缺圆无定时，人间几愁乐。
无心出岫时，山腰横一抹。为霖覆手间，岂容留旱魃。
星会饰以玉，灿灿光朝仪。重臣头似雪，左右应臯夔。
烂醉是生涯，折腰良可嘅。欲酒对黄华，乌纱奚足爱。
槐柳午阴浓，凄凉声愈健。饮露已成仙，孰云齐女怨。
一梦在人间，东风吹不觉。庄周鸿冥冥，胡恋花枝巧。
倦翼已知还，投林谋夜宿。弋宿无容心，机深未为福。
人好乌亦好，寒枝不轻踏。月明如可依，飞绕犹三匝。
舞处更宜长，十笋藏纤指。脱得戯衫时，方知有呆底。
丝丝丝共白，历遍风霜寒。君王岂轻剪，欲疗将军安。
金梭抛翠丝，东风弄晴昼。求友不须鸣，绿窗人倦绣。
怒翮摩青天，秋风真得意。可怜乌鹊俦，一枝聊自寄。
滕六雨天花，南枝香鬭白。琼玉两糢糊，冷笑从君索。
暗香从何来，寒飚为轻扇。东君须护持，莫点宫粧面。
四翼薄于纱，纤尘不相著。只在钓丝边，渔翁素盟约。
我臂不能固，捕蝉非所宜。蝉琴声未怯，黄鸟窥高枝。
天上会双星，桥渡银河水。一别动经年，楂楂徒报喜。
春透水波明，江湖从落魄。三十六鳞成，禹门看一跃。
羽翼汉家了，忘形天地间。个中有真乐，奚必拘商山。
品字列轻舠，占尽吴江雪。丁宁红蓼花，莫与利名说。
东门风飘飘，双佩清如水。出门相送人，胡不共知止。
一竿风雨寒，独占严陵濑。苟非伸脚眠，曷见光武大。
醉帽不轻飞，秋菊有佳色。自惭群座中，主人犹未识。
脱白弄青玉，风味犹辛酸。指日梦惟肖，羹调天下安。
西风吹破黑貂裘，多少江山惜倦游。红叶已霜天欲暮，绿蓑初雨客吟秋。人逢知己无荣辱，事不萦怀任去留。但是菊花开便好，醉中休说异乡愁。
悠悠涧边人，溅溅涧中水。水流无返时，人生流水耳。
春阴晴复阴，因物悟浮生。杜宇乡心重，杨花世事轻。知非蘧伯玉，觉是晋渊明。此意谁人会，骑牛访偶耕。
南北山围翡翠隄，隄边绿涨软琉璃。参差台榭无余地，杂遝轮蹄了四时。杨柳又多前日树，梅花祗少近人诗。停篙不看春风面，闲伴渔翁理钓丝。
白水沿隄护绿苗，鸡鸣犬卧柳边桥。数家虽不成村落，一梦何曾到市朝。
潭深剑气鉎，树瘦岚光薄。石坛古即今，藤花开又落。晋士已结庐，吴市犹舞鹤。沈吟发幽怀，人世舟藏壑。
兰亭饮者徒，因物寓天理。著眼静中观，坎止流行耳。
百丈崖悬立，一泓流绿漪。品题无好语，摹写冷泉诗。
受用十三诗，不离方寸地。门外自风波，行之以无事。
风来无市声，景物占深浄。鸥狎堂上翁，时来点天镜。
造物无尽藏，散在林泉中。结亭相周旋，人与万境空。
鼻祖旧游地，留得老桂香。有能培植之，此香传诸郎。
同此江湖心，有盟非知己。我亦畏机人，莫入惊波里。
策馿风雪中，东君献诗料。花惊非故吾，聊复索花笑。
沿隄过竹所，履声惊龟鱼。人生适意耳，何必驷马车。
躞蹀水穷处，鸡犬非人间。褰裳不用涉，迤逦逃秦山。
苔深雨径寒，花落径斓斑。此处无名利，谁人肯往还。性慵棋局废，坐久茗瓯闲。禅观非难事，休官学住山。
此地旧寒碧，留题护竹君。窗虚不碍月，壁老易生云。一水东西隔，两山南北分。未堪低著眼，世事正纷纷。
千岁松阴护一亭，风来犹带读书声。虽无芳史摹勋业，自有青山说姓名。客抚丰碑苔剥落，春归暗径草生成。几年访古谋清隠，好借虚簷著短檠。
为谒先儒马鬣茔，倚藤得得上天平。直疑寺外崚嶒石，犹是胸中数万兵。松障四开心目快，山泉一歃骨毛清。坐间恰动思亲念，隠隠白云何处生。
世上群芳未敢妍，独将春色占南园。生来清质十分瘦，肯受红尘一点昏。东阁诗成应动兴，西湖僊去谩招魂。便须结客陪花笑，句引幽香入酒尊。
一亩清阴覆客衣，相逢疑是草堂时。隠然错节盘根势，欠者昂霄耸壑姿。天遣蛰龙凭石窟，人攀巢鹘俯霜枝。百年培植今谁属，何待岁寒然后知。
淅淅竹下风，活活桥畔水。萧萧掩柴荆，去去隠君子。夙夜劳我思，之德洵且美。瞻彼南山阿，有桂发丛蘂。奋手折其荣，怀袖香盈只。愿为灵鹊飞，递声入君耳。
几阵红侵野草，一团绿染庭槐。梦里未知春去，翩翩胡蝶飞来。
春来天气半阴晴，那更奔驰一月程。又恐花时成草草，还家插柳佐清明。
青山不识我姓字，我亦不识青山名。飞来白鸟似相识，对我对山三两声。
支藤乘兴入春郊，梅压疎篱亚竹梢。剩喜此行诗有料，吟来浑不费推敲。
举室相先起五更，为翁诞日寿金觥。痴儿未识翁年甲，五十年前今夜生。
竹褪粉痕新，销磨九十春。中年真率性，上古太平人。有梦诗将圣，无愁酒不神。静看红紫路，翻覆几回尘。
别子若为久，于心终不忘。一杯评旧雨，两鬓对新霜。客里春行早，愁边夜坐长。明时成摈弃，无语及淮乡。
爱向其中舣短篷，眼前景物总玲珑。神僊窟宅垂杨里，图画溪山落照中。甚是繁华输侠少，也须幽胜属衰翁。世间风月无如此，卖鹤来谋地一弓。
五分秋色到银河，应是蟾蜍浴细波。握手相期千里共，举头无柰片云何。愁边幸自逢欢伯，清处何须著艳娥。未可来宵倦游赏，光辉依旧向人多。
竛竮竹外枝，啼妆凌晓霰。东君不主盟，对人作此面。
竹暗笋无数，江晴水有痕。田蛙喧麦陇，野犬卧柴门。
笋舆轧轧乱山中，篱落桃花泼眼红。小驻渡头呼艇子，一溪浅绿漾晴风。
半世持竿笠泽滨，鬓边留得几茎春。近来白发无公道，暗把黑头饶贵人。
万柳阴中系客船，桑条如竹叶如钱。大姑小妇挑甘荠，摇手乌儿正二眠。
暗触少陵机，茅居峙竹扉。安时贫亦乐，闻道咏而归。凫鹤从长短，鸢鱼自跃飞。吾犹臧谷耳，夷跖是耶非。
别岁传佳话，论文忆旧盟。黄柑凝腊酿，爆竹带春声。节序有终始，儿童争送迎。此身强健在，列炬到天明。
疎影几黄昏，明明野水滨。未风先信息，无雪更精神。一白见真色，万红随后尘。自来花下饮，肺腑尽生春。
今朝阿晋纪桑弧，郎罢持杯勉读书。断莫绕家觅梨栗，更须为国习耘鉏。义方授汝心还愧，阴德于予计肯疎。学取老莱如许寿，年年彩袖拜庭除。
壮士须张燕角弧，男儿须诵圣人书。譬如田叟祈多稼，未有春时不荷鉏。分内功名从早晚，腹中学问怕空疎。老夫犹记昌黎语，潢潦朝盈夕已除。
一鴈云间落劲弧，经秋不见寄来书。人情自昔如翻纸，世道从今甚借鉏。鹿梦隍中知得丧，爵罗门外看亲疎。岁寒独有梅花月，香影年年到户除。
松江之左，可渔可农。古树阴阴，碧波溶溶。子契予好，携家而从。载笑载语，乃棹轻篷。冥访前修，天随室迩。中心孔嘉，爰居爰止。有薰自南，景物清美。槐柳于前，烦歊潜弭。我有旨酒，与子酌之。既醉且舞，且歌而诗。陶然乐只，厥情怡怡。一日舍去，岂不念兹。客怀先秋，兴言欲别。屡止屡辞，行计已决。送子于舟，期我乎雪。敬哉前迈，于时炎热。惆怅若失，延伫长津。复面犹赊，柰何夕晨。岂无他友，白首如新。念子实繁，融融天真。北山有梅，南山有云。下有猿鹤，中有隠君。千里命驾，予敢不厪。乃志必获，载歌斯文。
时事艰难路险巇，得来名利亦何为。赵州茶罢速归去，莫待钟鸣漏尽时。
万仞山头放一丝，争吟好句记当时。能诗若不能垂钓，祗恐先生不受诗。
漫游三十载，屐齿晕苍苔。两地无多里，一生能几回。洞深龙未蛰，丹熟灶无灰。已觉忘身世，松梢有鹤来。
未了行春债，因哦遣兴诗。寒多啼鸟噤，路滑蹇馿迟。久雨红辞树，深林绿授枝。惊心衰朽日，容易过花时。
到来非俗境，一片隠心生。晓雾沈山色，春禽和水声。逢人多古貌，对语率真情。同在无怀世，炉熏答圣明。
柳外声残日未残，栖身未稳择枝安。不须过有螳螂虑，黄雀从傍冷眼看。
自明自灭度方池，熠熠飞来去觉迟。入坐点衣情分熟，纳交元在读书时。
壁间吟不待秋时，吟苦中宵动客悲。劝汝不须催妇织，家家五月卖新丝。
动息汗流珠，无风可涤除。炎威狱下吏，生意鼎中鱼。席地抔冰水，扃门谢客车。因思游宦者，曾未忆家居。
农事正纷纷，天时异所闻。举头方见日，翻手又为云。茅舍蛙分部，槐庭蚁失群。裁成忧国疏，斋沐告吾君。
多谢天公佐好晴，只今载酒作郊行。飞花恋客闲中意，远笛吟春景外声。已把物情归幻相，且将足力趁浮生。南堂办得休休计，燕雀充庭亦贺成。
隶法如公有典刑，拙中藏巧混天成。因观体制超前辈，旋辟轩窗乞扁名。气象晋人遒且劲，源流汉刻古而清。得来喜对儿曹语，一字千金胜满籯。
圉圉洞庭阴，西风苦不情。堕罾云叶乱，落刃雪花明。列俎移桃菊，香齑捣桂橙。四腮传雅咏，巨口窃嘉名。误上僊翁钓，羞陪虏使觥。甘腴殊机肉，鲜脆厌侯鲭。银鲫将同调，丝莼久共盟。祗缘乡味重，自觉宦情轻。风度偏宜酒，头颅尚可羹。谪僊空汗漫，何处脍长鲸。
风神林下秀，宠数梦中新。假使不如肉，争知见似人。茗奴甘谢事，黄妳喜论亲。凛凛百年操，从教进退频。
水缘城诘曲，水际暗桑麻。篱落深村路，闾阎处士家。烟篁黏半箨，风柳飏轻花。随喜跏趺坐，香寒月影斜。
门限何须铁，因为浅近谋。假令长富贵，消得几春秋。寿固缘心地，人谁免首丘。子能忘后虑，是亦慕前修。茧室名犹在，鱼山志可求。回冈许埋骨，吉兆协眠牛。懒作化台号，何妨引客游。不愁饱蝼蚁，最喜近松楸。物变终于尽，吾生行且休。年年春色里，洗勺听溪流。
夜登车桁昼耘秧，怕说风伤与水伤。历尽艰辛双鬓白，今秋方觉稻花香。
老天应是念农夫，万顷黄云著地铺。有谷未为儿女计，半偿私债半官租。
记得年时灶不烟，土仓今番遶门边。已占此后无忧色，绿遍村前菜麦田。
逢逢社鼓佐丰年，酒熟那逢酿雪天。擘橘煮鸡偿一醉，布衾烘暖抱孙眠。
梅花山底伴云闲，谩逐闲云出故山。君慰我思君莫去，一诗先遣白云还。
兀兀北窗下，嘈嘈林间鸣。声各奏小大，谅亦随其形。倏然气肃冽，一夕俱沈冥。试语尘中士，细听秋虫声。
七十云古希，予年三之二。来景殊无多，那复就枯瘁。窘步惊畏途，抚心慨时事。何以怡余生，一日委一醉。
东西耕钓窟，左右利名津。倚遍阑干曲，知几有几人。
田可耕兮圃可蔬，几年梦不到亨衢。山林受用琴书鹤，天地交游风月吾。事变无涯人老矣，死生有命汝知乎。客来时复一杯酒，画作鲈乡醉隠图。
投老持竿柳外村，尺书久不抵修门。料应下榻从容日，自说通家好子孙。
舍棹入山村，山深树自繁。短歌田舍乐，长揖野人尊。苔老云生石，松高月闯门。不闻名利语，太古一乾坤。
江风飘尘白如练，征翰远赴芦花岸。寒雾昏昏渔火明，欲飞不飞行阵乱。相从万里多崎岖，呼鸣警察夜有奴。衡阳路杳速归去，未可容易来江湖。
岩麓新霁浮紫烟，几家鸡犬喧一鄽。憧憧人得蝇头利，不了青帘酤酒钱。松阴散乱日易暝，风光渐入牛羊径。赪肩赤脚分途归，野唱樵歌动幽听。
痴云贴水天四垂，寒鸦冻雀无树栖。纷纷万顷水花乱，光眩银海迷东西。中有轻舠移断浦，玉笠琼蓑一渔父。鼓枻而歌歌丰年，田家有麦无愁苦。
长波淼淼七百里，蒹葭飒飒西风起。玉轮辗出琉璃宫，碧落空明无表里。几峰森列青崔嵬，不知人世皆尘埃。夜深丝竹递清响，疑是楚王曾归来。
云气浮江天已夕，江树号风飞雨迫。凄凉正则赋怀沙，疑与渔翁分半席。一声暧迺隔中流，打篷淅霎添旅愁。土膏动脉晓色媚，农将有事于西畴。
冥蒙一抹笼峥嵘，峥嵘深处传疎声。溪横古槎低欲折，隠约前村通去程。万里征夫不知宿，数尽飞鸦栖古木。输与中边三四僧，枯藤挑云归佛屋。
家家傍水开柴扉，绿杨影里沈斜晖。妻炊黄粱子挂网，独枕莓苔眠钓矶。得鱼博钱平生志，世间宠辱不能累。路近桃源多裔孙，定知秦晋兴亡事。
逝波不可回，白鸟不可驯。古人成感慨，今人犹古人。
境空纳风月，心远辞埃尘。终日穷目力，得景亡天真。
生涯老布衾，清处更清吟。旧事即新梦，今人非古心。意行双谢屐，道在一陶琴。谁解无名利，其中有浅深。
凭虚结草亭，占得古来清。睡债茶驱遣，诗情酒发明。梅撑拳石瘦，芦障一阑平。未尽逍遥意，重寻枕簟盟。
门左蓬弧喜事新，四朝先佛庆生辰。峣峣已露峙头玉，表表因名系角麟。鼻祖同庚光后叶，卯君著瑞定前身。我来摩顶为儿寿，一岁从今百岁春。
体制先天太极图，灯笼真是水晶无。远看玉兔光中魄，近得骊龙颔下珠。一焰空明疑火燧，寸波静定即冰壶。游鱼且作沈潜计，鳞甲成时入五湖。
春到棣无色，风来松亦悲。细看云起处，不复鴈归时。忆汝九京隔，嗟予两鬓衰。寥寥今古意，独许杜陵知。
楚怆埋香地，卿须念藁砧。齐眉中道诀，同穴百年心。刀尺凝余泽，松梧带老阴。可能如馌妇，相对白头吟。
湖海几经年，论交岂偶然。坐间尊岛佛，客里识坡仙。解使狂心服，还羞懒腹便。拈来唐句法，玄入小乘禅。
越敢吞吴皆范子，后来庙食太湖滨。邦人岂是忘仇怨，要勉吴臣似越臣。
脍鲈元不动乡思，拂袖西风已见几。江上如今来往客，但言鲈脍不言归。
江湖萧散乐平生，夜课图书日课耕。一段高风犹凛凛，逢人肯说鸭呼名。
欲别哽无语，蘸酒评归期。潮汐有朝暮，郎心无转移。
懒作千年调，偷闲得几回。吟坛元不峻，俗驾可曾来。藓碧墙阴合，榴红屋角开。枕肱真乐在，饮水当传杯。
莼鲈江上乡，稳处著虚堂。却扫百念息，贪吟万景忙。萤流风户牖，蛙閙雨池塘。梦熟田家事，牛衣趁莳秧。
起来搔首夜如何，瞥见虾蟇影里过。幸自十分悬素魄，岂应一息驻妖魔。光清于水尘难滓，色白如圭玷可磨。休诵玉川艰险句，终篇比兴为元和。
为怜举世不曾醒，放浪形骸泽畔行。会得危言危行意，佐成濯足濯缨名。义无可去缘同姓，心亦何求要独清。今日龙舟虽古意，吴人未必楚人情。
蔟蔟琼瑶屑，花神点缀工。似知吟兴动，满面是春风。
浪说涵空未是空，一阑罗列几巃嵸。世人若问空中景，此景从来是梦中。
几年蜗蚓占山扉，唤转风光似旧时。从此禅门多事在，篆香重课少陵诗。
片石邻空掌样平，吴儿曾此御瑶琴。琴中腔调谁人识，独有颦妃是赏音。
离宫脂粉尚秾香，人去僧来岁月长。钟磬咒成功德水，根尘洗尽水清凉。
疑是飞来天柱峰，一尖秀出白云中。料应宰相书成后，留得残毫倚半空。
十丈苍圭似削齐，摩挲信是古来碑。不刊二范忠劳绩，合写诸贤唱咏诗。
旧说头陀坐石巅，披肩坏衲不知年。空岩圣得头陀号，啼鸟枯松也解禅。
银潢万丈下嵯峨，想是天孙挂玉梭。休道此泉丝样小，涓涓将见作江河。
时清叹陆沈，楚泽伴渔吟。探索圣贤语，发明天地心。无机棋少著，有趣树多阴。坐上皆知己，赓酬夜向深。
红紫雨离披，风光别壮时。世情杨絮觉，心事杜鹃知。屋角溪连井，林梢菊障篱。幸无尘役役，倚槛数晴丝。
春色渐昏昏，那逢日带曛。落花红一尺，新笋绿三分。忆友盟留石，寻诗思入云。风光到田舍，瘦策看耕耘。
蚁梦功名觉即休，驹阴岁月去难留。伤今不复并三乐，拟古犹堪续四愁。松下抱琴尘外境，雨余莳药柳边洲。老来莫问浮生事，醉后同为造物游。
甫里相望江尽头，得邻而隠了浮休。落花流水元无碍，野鹤孤云尽自由。顺里委心彭泽赋，适时乘兴剡溪舟。区区世上分蛮触，对客忘言茗一瓯。
孝本当为事，时人或不然。娥兮知此理，命也委之天。五日抱尸出，千年作史传。英灵犹耿耿，有慊莫登船。
支藤来海峤，骨肉海西边。对月成千里，举头同一天。更沈寒戍角，歌急晚潮船。孤鴈商予意，声声落枕前。
相逢疑旧识，敲火自煎茶。盛欲为留计，其如未是家。东西分地脉，南北两天涯。别后思君处，空斋谶烛花。
未险先藜杖，逢亭便小留。今番已非昔，后去可能游。
倦听花卿曲，狂歌侠士行。年华与心事，醉里自分明。
古木环池竹数竿，疎篱补菊屋三间。白云不放红尘入，无怪山人懒出山。
一簇莲灯亦可观，隔墙箫鼓二更残。平生未识繁华事，旋借宣和国史看。
陇上松杉手自移，至今苔藓半寒枝。梦中不记重泉隔，犹学儿童戏彩时。
霜月相摩漏二更，书窗伴我一枝横。自矜前辈持清白，妬紫妖红总后生。
生长古林丘，擒来铁系囚。休怜文变豹，尚觉气吞牛。槛穽终难脱，咆哮亦可休。山中藜藿少，君合早为谋。
寄意南丰一瓣香，愿公耆艾炽而昌。历经七甲鬓浮绿，带锡万钉眉映黄。疑是函关逢老子，岿然鲁国有灵光。阴功更说燕山桂，留与时人作义方。
态度脂韦不自持，对人无柰小腰肢。好于彭泽归来日，瘦似章台别去时。隠隠轮蹄端不恶，深深亭榭最相宜。流莺百啭春光老，拟折柔条寄所思。
放出东风手段，写成江路枝梢。君复无声句法，要与广平解嘲。
九十日春未老，两三番醉如泥。行遍菜畦麦陇，未饶十里苏堤。
横足齁齁梦御床，祗将故旧视君王。意嫌汉室乾坤小，归占严江日月长。独茧丝头忘宠辱，生刍庭上阅兴亡。留题多是功名士，也为留题姓字香。
元是江湖萧散客，谁将幽梦落南柯。十年不调幸然好，一著才差悟处多。肯使北山驰鹤信，且随西舍唱渔歌。野人自喜无弹缴，却恐金章羡绿蓑。
闭户蚕新浴，开帘燕早归。何曾春欲去，自是物华非。
胡蝶梦中意，杜鹃声外愁。问春春不语，柳絮暗汀洲。
同住西州一水滨，东州胜处始逢君。诗成又逐行云去，后日相思祗看云。
留得春风趁马蹄，日长无事绿杨隄。菜花篱落谁家酒，缓辔长歌过小溪。
湘桃深处五陵家，隄柳阴中百宝车。多是问桃寻柳去，近来山下少梅花。
萧萧簷角雨，冉冉雨中舟。年老难于别，春寒重却愁。风窗乱书叶，尘壁暗灯篝。夜半无来鴈，披衣对小楼。
疎窗小博山，窗外鸟关关。占得江湖隠，佐成天地闲。簷牙丛筿碧，墙隙两鸠斑。痴坐不知晚，渔篷卷钓还。
万卷藏书抵万金，翛然轩宇绝尘侵。顺时不作荣枯想，适意元无胜负心。蒲石疎帘真道院，柏香浄几小丛林。四时剩有闲风月，醒里寻题醉里吟。
仰天有所思，心远目苦短。西风驱残云，千里月华满。
粒粟悬悬左角钟，几年镇压梵王宫。要知八万四千所，元在寻常一念中。佛现紫金归胜地，僧夸乌石坠虚空。毫光起处无人见，明月堂前玉几东。
朝踏山根云，暮归云中扉。野鸟始惊避，今焉情依依。异哉海上鸥，猜疑未忘机。
放浪宇宙间，世事笑局促。骎骎影中人，不受时采录。奄然长夜归，赍志空山木。昔日堂上欢，今夕堂下哭。哭之欲其生，予亦不自觉。天道元无私，纷纷徒宠辱。素心惟坡僊，一死万事足。
自古皆有死，载歌酹清觞。嗟予早失怙，艰阻亦备尝。母兮岁六十，终古青松傍。陟冈恸伯氏，忘簪悲孟光。后波逐前波，同归溟漠乡。飘风相飞旐，轝铎声央央。
重云翳苍柏，零露栖白萧。骨肉慕音容，慌惚哀空郊。肴核班几席，椒浆浇岧嶤。人归天已沬，纸钱悬枯条。逝者如此耳，暮暮仍朝朝。暮暮仍朝朝，人兮柰若何。未死不能乐，既死空有家。僮仆几恩怨，交朋几悲歌。若人会斯语，属和纷阳阿。
揆子初度日，抚杯拟歌辞。衰龄逾五十，敢必登古希。自传始迁固，志铭传牧之。谛观子俨疏，直与浮世违。靖节百世师，汝无轻笑嗤。讳之宁免殁，不讳达者为。假我以耆艾，年年续斯诗。
忆昨岁莫止，慷慨生死机。拟韵追先哲，持为自寿诗。成篇示叔季，心然口交非。讵知不一霜，季兮先露晞。兴思发永叹，载言涕肆颐。万化同于尽，彭铿空厖眉。日月不我与，去去气力衰。且进尊中醁，勿作儿女悲。殷勤晋鼎心，趋前舞莱衣。
帽破衣宽骨相寒，为花日日醉吟鞍。时人祗道题风月，后世将诗作史看。
笑指南山跃马归，明知举似弃才诗。亭前千古标芳姓，未可穷通论一时。
醉里沈思世道危，不堪著眼只攒眉。空留忠愤声名在，不见招归旧日诗。
人人苦炎歊，于我觉太甚。北户其清凉，万事付一枕。
叩门真丈夫，一揖弃拘检。人物晋风流，班坐黄玉簟。
谭垒争尘清，诗坛传令急。今日有公事，俗驾不可入。
墙外水泠泠，水边木阴阴。相遇聊自适，兹辰犹竹林。
同为山泽臞，半分渔樵席。我不践斯境，谁肯赏兹僻。
意到景自到，荣荣窗下花。一张彭泽琴，一瓯阳羡茶。
有酒斟酌之，欢然成諠哗。何必五侯鲭，李绿兮香瓜。
一会良不易，载言翻令愁。清风有时度，白日不可留。
君颜犹少年，我发不胜帻。百岁垒一丘，主翁惊是客。
数面成骨肉，子归将何之。长啸盼天外，云意俱迟迟。
柳外绿阴重，绿阴生远风。温凉三月后，醒醉百年中。桑秃吴蚕熟，林幽蜀鸟空。不祈朝市梦，高卧太湖东。
寂寞相公宅，枯杨枕绿波。老兵犹自语，贵客旧曾过。壁暗蛛生网，门空爵可罗。问他桃与李，何处得春多。
静向南塘验物情，东风又绿柳边汀。梅花密点残棋局，蜗篆斜题小砚屏。浮世虚无春后雪，故人零落晓来星。逢时且进杯中醁，休学怀沙赋独醒。
四十二间廊底客，不知春向柳边深。三旬禁足持僧戒，终日看书养道心。露草带云眠野鹿，风枝摇月唳幽禽。一尘不到炉烟静，自向空寮续近吟。
湫隘嚣尘不可居，卜诸清旷亦蘧庐。虽无傍水梅依竹，喜有对楼人读书。工雀一枝聊尔耳，战蜗两角竟何如。西风渐劲未归去，空说张翰忆脍鱼。
五十一年前素昧，相逢元是镜中人。他时鹤发鸡皮样，却道今番画未真。
生前喜作死规模，强把冠裳束幻躯。儿辈对人抛好语，吾家南极老人图。
燕入虚簷教子飞，风帘不卷和新诗。绿阴满迳蜻蜓小，正是梅黄欲雨时。
春事又如此，犹人欲老时。绿稠烟外树，白紧鬓边丝。天道有还日，吾年无返期。从今安适境，莫放酒杯迟。
游事一番了，愁多锁昼长。因思来岁赏，未必少年狂。野鸟学蛮语，岸花浮楚香。鱼应知我者，圉圉到池塘。
头角未峥嵘，潜宫号水晶。游时虽逼窄，乐处在圆明。有火疑烧尾，无波可动情。一朝开混沌，变化趁雷轰。
气貌老成闻见熟，江湖指作定南针。得书爱与世人读，选句长教野客吟。富贵天街纷耳目，清闲地位当山林。料君阅遍兴亡事，对坐萧然一片心。
敬长于今我独亡，转头惊见十飞霜。心乎爱矣兄如在，陟彼冈兮木已苍。直喜克家犹有子，回思疗疾苦无方。伏波不忍离坟墓，泪洒归舟重感伤。
古柳溪头枕断槎，横篙挂网几渔家。得鱼去换红蒸米，呼子来挑荠菜花。
机声吚轧到天明，万缕千丝织得成。售与绮罗人不顾，看纱嫌重绢嫌轻。
轩冕委尘埃，今人为古哀。百年丘陇废，几个子孙来。蔓草栖朝露，穷猿泣夜台。世间类如此，当乐且衔杯。
扫榻卧终日，香销百念除。不愁浑厌酒，无事剩钞书。粉浅庭前笋，青齐雨后蔬。自嫌犹有累，添水种金鱼。
昨夜东风急，疎窗荐雨入。溪南梅正花，狼藉随尘沙。皓皓多易污，不得全春华。春华能有几，纷纷入桃李。时哉小兴衰，人生犹物理。明发簷沈声，鸟雀喧新晴。老农脱袯襫，一犁原上耕。
中流砥柱一宗臣，长把丹衷动玉宸。三十四番如此疏，百千载后更无人。堂留薇药谁知己，路长萧茅谩得春。自是不曾轻出处，到头著著为斯民。
心境空时喜地偏，杖藜来勘点头禅。重门锁住海心石，一剑截开冰底天。谁记珣珉曾院宇，尚传吴越共山川。阑风剩月知人意，塔影松声落坐边。
碧琅玕里几亭台，万朵芙蕖照水开。可醉可吟尤可卧，主人无暇客长来。
去去晴云送客舟，客舟刚把去云留。云心不定客心乱，一阵飞花两岸愁。
数舍茅茨簇水涯，傍簷一树早梅花。年丰便觉村居好，竹里新添卖酒家。
寺枕彩云桥，残碑纪晋朝。地平垂塔影，林古镇塘腰。夜月松千阜，春风柳万条。景多僧住少，近觉有尘嚣。
勋业占渔蓑，因闲学种荷。春秋几燕垒，人世一鸡窠。雨急溪声壮，堂宽野趣多。狂歌狂且醉，还感醉时歌。
秋院穉凉生，看书睡未能。扇闲萤扑袂，窗破鼠窥灯。晚境物华异，清宵道气增。邻家犹不寐，席地话丰登。
曲肱玩味圣贤书，识破人间总畏途。盛欲对君言所以，又应诮我爱之乎。百年役役鴈来去，一梦昏昏鹿有无。堪笑季鹰犹左计，求归何必待莼鲈。
醉敲牛角过前村，此世应无利禄昏。有水可渔田可稼，即松而径竹而门。宾朋连属琴书乐，亭榭参差鸟雀喧。不假山灵回俗驾，会心同是一乾坤。
举世昏昏醉未醒，独醒寂寞楚江滨。后人爱把离骚读，不道离骚误后人。
人间总利名，此地此心清。雨架笔多润，风櫺琴自声。虚堂回古味，逆境见真情。脱帽寻蕲簟，酣眠小太平。
清晓出江城，波平觉棹轻。烟荷学人老，风柳作秋声。岁稔时无事，心和物有情。客来慵与语，苦苦问功名。
照邻营墓牧之铭，一理融明古亦今。政为后先同此觉，不将生死动其心。天教棠棣分春色，地接松楸合昼阴。自谓老身强健在，时时来和寿藏吟。
天末星流小似萤，因将时事语家庭。久晴未厌田多雨，众醉难教我独醒。梅下有人编野史，竹间犹子课羲经。晚年喜不为身累，闭户何求阮眼青。
绉红纱护水晶团，驿骑飞来露未干。胡羯垂涎犹不悟，马嵬山底梦长安。
落尽红盐子更青，余甘风韵未为珍。从来独有茶知己，勘破生生一点仁。
江湖千万顷，小艇熟烟波。无梦世情薄，有吟春思多。百年空反复，两鬓暗消磨。钓叟同吾志，鸣榔柳外过。
梦想传柑宴，村醪可试沽。谩酬元夕尔，不复去年吾。旧事思清汴，幽情卜紫姑。六分春已一，秉烛步通衢。
纤尘不到芰荷边，好向阑干系小船。得句未工吟竞病，有书可读笑便眠。老于胶扰宁中圣，暂尔萧闲即半僊。人境两忘天地寂，一声柳外咽新蝉。
厌作人间粥饭僧，等闲来续义铦灯。近吟气味无蔬笋，旧学工夫尚葛藤。花下飞鞭身洒落，风前扶帽发鬅鬙。浪僊素不修书问，有愧昌黎诧可朋。
一卷黄庭日未移，跏趺坐处篆香迟。儿曹问我新官职，顺适堂中老住持。
一片飞花落酒缸，风光渐觉远书窗。草深两部青蛙閙，芹湿重簷紫燕双。
冯夷掣开潜蛟锁，御云飞过松江左。悬腰展鬣眠东湖，生绡描作垂虹图。隠君骑背占空阔，百尺阑干景轩豁。有亭翼然芙蕖开，风朝月夕尤佳哉。柳边何曾官船来，回视驿桥多尘埃。
有君子兮居沧波，芝兰之室未足多。为香终日成痴绝，不著此亭如香何。光风霁月荡心目，幸甚吴侬沾賸馥。兹时消得为衣裳，对翁更把离骚读。
世事如今不可知，相逢茶罢且吟诗。无风古鼎香烟直，未午空庭树影迟。袖手好看棋胜败，论心休问酒醇醨。谋居恰与松江近，斫脍羹莼渐及时。
居家巧作浮家样，此即人生不系舟。政恐风波起平地，直教砥柱屹中流。浪花影动重帘月，潮汛声喧万叶秋。梦里不知容膝计，翻身栩栩逐轻鸥。
吴松江头田舍翁，年年苕溪摇飞篷。沿溪杨柳旧相识，问翁何事犹西东。心欲无言泪如洗，松楸正在西山里。余生五十五番春，七十为期春梦耳。追思畴昔谋亲茔，鴈行差差三弟兄。伯兮季兮不可作，老来只影嗟零丁。手种青杉逾百尺，藤花薜蔓笼台石。一年一到一徘徊，此后徘徊几朝夕。九泉属望天潜知，寸草难报阳春晖。教子一经答先志，买山傍墓终焉计。读书可大吾门闾，没世可从先大夫。
童去鹤归迟，青山皓首期。池塘圆草梦，家世受梅知。拂石和云卧，分鱼换米炊。人生裁足耳，舍子更其谁。
昂藏苍髯翁，违世号独立。女萝千丈丝，依倚忘岌岌。有客眠疎阴，感慨百世人。不悟女萝累，甘为女萝亲。猗欤山下兰，清芬传楚泽。野蔓不可干，此道何曾息。
太湖三万顷，湖中东西山。谋隠媿不早，欲往嗟衰年。道南地夷旷，半占龟鱼渊。断岸连疎村，浮云栖平田。得此愿可酬，不啻湖山间。瞻彼闵子巷，卜居千载前。犹存六七舍，古柳生青烟。邻曲来无时，为予喜欲颠。畴知在尘境，中有风月闲。吾将老此乡，草木俱欣然。
已受鲈乡招，柴车异尘鞅。方春融融时，红紫形梦想。胜游计自今，乐事何曾往。迎意引壶觞，班荆集少长。容膝地有余，意不在袤广。牧竖良知心，长歌振林莽。
蚕姑馈新蛹，篱落桑柘稀。一茧视万事，浮生同于归。水浅凉可濯，荷深香可衣。载言老圃计，勇决无依违。
疏牖炷柏子，日与琴书娱。已复回商飚，凉意浮郊墟。自成松菊趣，不杂轩冕居。悠悠鸟脱罟，局局兔守株。试叩塞上翁，得丧为何如。元亮抱至道，诗发道之余。利名莫能束，精神游太虚。冥想田园归，其乐无时无。
控馿灞桥坳，纵棹剡溪曲。缤纷天上花，拍拍春意足。能追兹辰欢，独许苏玉局。憧憧市朝人，继晷犹秉烛。野翁太无营，借暖待晴旭。
结庐田畴间，稔步东西陌。时哉休且休，聊以适吾适。汗漫游难逢，崦嵫日易夕。筿影延户深，苔晕补阶隙。而有蛙蚓居，口腹犹役役。顾予安一闲，顶踵蒙帝绩。发为四时吟，吟中自规益。
步兵旧游地，野人今结庐。千载同一调，志隠不志鱼。
濂溪有此天，天外得此景。景中一衰翁，融入吟哦境。
一犁足春雨，一丝摇晴风。乐此至乐地，其惟蓑笠翁。
舍瑟声不传，咏归声在道。风乎野水滨，夕阳转芳草。
百卉伏穷阴，一枝倚春色。因易探真机，生意何曾息。
客问燕山地，燕山地不多。祗因解培植，桂子绿婆娑。
萧疎拂行云，清阴笼远汀。水色元无色，相逢眼自青。
一气融万象，大哉造化仁。自耕还自凿，熙熙康衢民。
自有此山扃，疑与浮世隔。清风袭我裳，竹下有来客。
交柯叆苍寒，不碍青霄路。油然隠者心，一声孤鹤度。
园林悭十亩，天赐老生涯。雪境吟终夜，春时醉一家。篱疎簪菊种，石古络藤花。莫有同盟者，多煎谷雨茶。
草舍密还稀，编篱枕钓矶。鸭群迎棹去，牛背晒衣归。风紧浪千叠，村深柳四围。倚樯无与语，数鴈失斜晖。
老来分外喜新春，春事关心世事轻。棋肯输时方是著，路疑险处不须行。雨催农业鸠夫妇，风带边声鴈弟兄。办得斗园邻屋角，剩栽芝术了余生。
怕被刘郎认故人，披裘钓泽隠余生。无端伸足龙床上，多却严陵一姓名。
唤得归来是督邮，东篱千古占风流。白衣未至秋萧索，曾记公田种秫不。
举世知心独有韩，为何无发强加冠。若人了得推敲事，僧服儒衣一样看。
出仕因诗忤长官，布衣时节更孤寒。长安得意春风里，百岁都来一日欢。
举世一枰棋，谁能著著奇。懒皆安乐法，醉即太平时。梅雨飞不断，茶烟凝欲垂。吟诗为无事，多事又因诗。
著足万松关，东州第一山。听泉穷地脉，历栈近天颜。奎画疎烟外，钟声远树间。衲翁曾有约，分我片时闲。
柳长柔丝草长芽，随时委化答年华。呼来便了能酤酒，抱去添丁共看花。忧世中宵心耿耿，题春半壁字斜斜。江湖风月今犹昔，能学龟蒙有几家。
鬓边惊雪点，腰下欠金围。已绝功名想，甘为耕钓归。浮生醒亦醉，往事是耶非。独有楼前景，年年霞鹜飞。
蔽空青不断，杉径影中行。僧指夜无月，客嫌春少晴。卧龙安旧窟，倦翼乱归程。吟到长虹背，人间天上惊。
桃花深映水边庄，夫妇相携笑语香。耕耨有粮蚕有种，丁男戽水女条桑。
家家柳色染轻黄，柳外归鸦噪夕阳。屋角有烟青不断，粞儿饭熟淡齑香。
群来野雀遶林梢，三五人家住水坳。翁媪语人年岁好，屋山添得一层茅。
未晓催车水满沟，男儿鬼面妇蓬头。但求一熟偿逋债，留得糠粞便不忧。
往来鸡酒乐村村，一稔难忘大造恩。粜谷可酬婚嫁愿，今年好事属柴门。
屏息小胡床，心魔已受降。香留烟出户，云过雨来窗。自许参禅观，谁能折慢幢。山童求说偈，竹影落寒江。
春意满庭除，红尘半点无。山川同变化，天地一模糊。石友耸冰骨，松公掀寿须。相望王子宅，不见夜篷孤。
溪桥一树玉精神，香色中间集大成。疎影逼真前处士，群花推重老先生。春回陇首人千里，月到窗前梦五更。甚欲折来还不忍，岁寒留取看峥嵘。
几载江湖兄弟心，老夫吟了听君吟。休论聚散时难易，要识推敲意浅深。昼静床头便竹简，风清墙角度松琴。山灵应是驰山檄，知向孤山何处寻。
古貌如君更古心，舣舟来伴故人吟。十分酒醉忧时切，一点灯昏语夜深。半似画图经雨壁，不成宫征乱风琴。个中好办栽梅计，胜友从教载月寻。
畎亩思国事，笺天泪成流。鲜风鼓中夜，涷雨喧西畴。一饱将如愿，卒岁应莫愁。料得廊庙心，犹怀沟壑忧。香灯答帝力，籉笠悬车头。白首逢三登，酣歌娱春秋。
来夕九秋半，月同心迹清。已知千里共，祇欠一分明。流水往来影，幽人今古情。撞钟先得句，尘世不须惊。
月过市无声，令人毛发清。连村三鼓急，隔水一灯明。琢句醉时语，簪花老后情。凭栏发长啸，不管卧龙惊。
昨雨转今晴，晴新越样清。恐孤秋半赏，为补夜来明。检点有斜影，看承无异情。微吟樵唱句，犹恐鬼神惊。
以义名庄遗后昆，隠然文正典刑存。当知疎远诸亲族，同是高曾下子孙。先世家风传不坠，废祠香烬喜重温。更能培植诗书种，忠孝他年萃一门。
北望中原惨莫烟，楼头风物故依然。后人拍得阑干碎，往日轻教眼界偏。水撼金焦声亦怒，云连楚泗势犹全。壮怀且付生前酒，千古英雄冢道边。
未惯秋情绪，客中方觉难。酒悭疏旧识，衣薄怯新寒。雨过浮云湿，风来病叶干。倚楼搔短鬓，一鴈掠阑干。
雪村吟有稿，名峻斗牛低。声调唐之上，精神江以西。爱君忧国意，临水傍山题。何代无风雅，人心自鹜鸡。
八面玲珑静向阴，静中时现定中身。解传佛祖从前意，便是羲皇向上人。背日一簷浑不暑，依山百卉若为春。未逢惠远相招致，厌杀浮生有劫尘。
广寒世界放新晴，景物萧疎八月深。窗外方疑天雨粟，风前已见地流金。举留清致为诗助，收拾余香付酒斟。但得僊根耐霜雪，不妨携囝步繁阴。
梅花旧刻字将磨，勘辨其如病眼何。千载鼠须遗墨少，一时赝本误人多。肯将金谷序文比，因想山阴气候和。最喜孤居山下姥，慕名特特为烹鹅。
近来何事倦于吟，岂是因吟误却身。此道自来多冷淡，郊寒岛瘦少陵贫。
柳线穿来网上鱼，宽偿所直办朝厨。烹鲜不及为亲养，一笑分羹问二雏。
一段无情作有情，如来相貌十分真。不因人世皆尘土，谁识山头不坏身。
枝头红白乱飘零，又是风光入柳汀。自笑半生成草草，不知双鬓已星星。贪吟为有诗磨勘，戒饮从教酒勒停。旋学禅床诸衲子，蒙头相对一函经。
正传国子先生印，远访松陵隠士庐。二十四篇风月句，几千万卷圣贤书。地偏自觉因人重，日涉从教与世疎。已戒园丁多种菊，重来对菊脍鲈鱼。
曳筇独独倚柴扉，翠泼西山漾落晖。衲子顶云随鴈远，牧童腰笛挽牛归。
锦样桃花占晓晴，桃边梅树尚寒英。莫羞老大无颜色，自是前贤畏后生。
放翁今已矣，犹有未刊诗。阅稿无三豕，还书欠一鸱。听儿弦诵罢，留客笑谈时。发越吟边思，心香答所知。
芰荷深处小壶天，时见征帆破晚烟。非主非宾和气里，似晴似雨绿阴边。凭阑笑语惊鱼鸟，信步游行废管弦。剩喜利名尘不到，持竿柳下问渔船。
得得寻幽到水天，开樽洗勺动庖烟。败欢红袖翻棋局，惯客乌衣拂坐边。好景自应分半席，雅歌政不欠繁弦。黄昏未忍轻归去，长笛一声何处船。
卷地沙尘扑面来，归舟不进去帆飞。世间何事无迟速，逆者由来顺者机。
天留胜处占清凉，山挟波光薄我裳。看遍尘寰兴废事，竹阴千古一禅房。
轻舟小驻绿杨隄，载得闲云过别溪。云本无心天欲暮，一声何处杜鹃啼。
人生真乐在家山，况有名园五亩宽。眼底不随花富贵，水边长报竹平安。养心澹泊千诗稿，种德蕃滋九畹兰。以此寿君君必寿，年年新月照杯盘。
秋满读书林，篝灯报夜深。肯闲诗有趣，为拙仕无心。惊鹊择枝宿，幽蝉抱叶吟。未能游梦境，何处捣衣砧。
结束虚亭近太清，山光水影互逢迎。人心祗觉山多险，几个人心水样平。
软红尘外耸嵯峩，题品先曾属老坡。立脚愈高天愈阔，静看舟楫驾风波。
在在江湖芦苇，家家杨柳楼台。试问燕鸿心事，为谁飞去飞来。
采采篱下菊，熙熙白首交。挈觞酬佳节，先惊蒲柳凋。日月不再与，名位空相高。岿然龙山青，千古擎丹霄。彼美一晋士，长接辞尘劳。留钱寄酒家，快饮如沃焦。尚友前辈意，兀兀而陶陶。且了今日欢，谁能忧来朝。
长相思，情万折，年少不来春又别。宝匳香，绣帏月。鸿鴈音信稀，鸳鸯魂梦绝。尚持百年愿，料理丁香结。
占得中吴第一清，莼鲈里社可鸥盟。七层灯火重湖影，千尺阑干两市声。欵乃歌分长短律，往来帆带古今情。三高岂是无名利，祗与时人有重轻。
重簷敞处受槐薰，扫尽江村雨后云。佛法本无南北异，世情强有晦明分。个中苟住元无住，此外无闻却是闻。谁道结楼入已去，床头诗版几朝曛。
山下水一泓，山上云一朵。有尘飞不来，终年风月我。
柿叶红如染，横陈几席间。小题秋样句，客思满江山。
菰蒲卫竹居，适意在江湖。富贵诸公有，清闲举世无。四时盘谷序，一景辋川图。何处无芳草，堪嗟楚大夫。
节序几循环，重来秋又残。霜晴生酒熟，风冷夹衣单。未羡千钟禄，宁求一枕安。白头逢岁稔，忧国素心宽。
半世困尘埃，烟霞入梦来。谁能缩地脉，我已思天台。城古清云气，山灵秀药材。春时穿径去，郡守莫惊猜。
鹤去山孤草亦荒，旋吟长句谒虚堂。束刍尚拟人如玉，一朵梅花当瓣香。
一为功成一见几，一逢叔世老渔矶。后人欲隠求其志，志不因时隠亦非。
洛阳分种入侯家，魏紫姚黄谩自夸。素质不为颜色污，看来清得似梅花。
一生已得半生闲，出入诗篇酒盏间。祗把小儿看造化，不妨老子号痴顽。幻身且喜无诸恙，灵药谁能觅大还。多谢梅花来荐寿，年年雪里破春颜。
忘身忘世老方回，适处从教节物催。几日吟情为热恼，一天生意趁凉来。屋边花竹时时好，水外轩窗面面开。独有此君同此趣，百年事业两三杯。
湖滨江浒疎疎村，村村渔家人子孙。为鱼不管波浪恶，出未天明归黄昏。得来鱼可数，妻儿相对语。瓮头有齑熟，锅中无米煮。昔日鱼多江湖宽，今日江湖半属官。钓筒钓车谩百尺，团罟帆罟空多般。盖蓑腊雪杨柳岸，笼手西风芦荻滩。差差舴艋千百只，尽向其中仰衣食。几谋脱离江湖归犂鉏，似闻岁恶农家尤费力。
千古湖山人物，百年翰墨文章。寂寞梅花开处，一尊自酹寒香。
九日三眠火力齐，五朝又报四眠时。辛勤一月方能茧，缲得成丝却卖丝。
扫下乌儿毛样细，满箱桑叶翦青柔。大姑不似三姑巧，今岁缲丝两倍收。
塞上将军且罢兵，一身万里自经营。将军歌舞升平日，却调琵琶寄怨声。
澹薄野人心，难教著利名。重农田舍熟，省事世情生。石老旗枪叶，池喧鼓吹声。东风知此乐，飞絮荡新晴。
半日断梅雨，两山生火云。窗明书少蠹，壁润帐多蚊。无计清时暑，何心解世纷。追思河朔辈，倚箑对炉熏。
泉石聊复尔，杖屦亦偶然。万化同一适，鱼鸢兮天渊。
变态分阴晴，悠悠浮太虚。冥与此心契，时哉道卷舒。
一陇以鹤名，疑是终南径。山灵无献嘲，出处由来定。
不记门前路，门前一尺深。梅花如有语，参透老逋心。
彼哉市道交，出语指天日。未逢魏与裴，三叹扁斯石。
枯槎浸清溪，飘飘野云度。徘徊复徘徊，撚髭未成句。
招提四百载，不与世劫俱。松陵拱空觉，柏香祠真如。时秋兆嫩凉，揖客登其庐。廊邃碑篆剥，阁迥钟声疎。中有白足侣，光现摩尼珠。勘问点头石，奔走观心狐。坐我六和室，风回晴窗虚。棋枰迭胜负，哗音发酒余。饱分蔬笋供，似可山林居。同是百年客，得此一日娱。远社不复见，熟与斯人徒。松日簸斜影，麾儿呼移厨。驾流来鲈乡，野云黏菰蒲。客散渔火稀，冉冉吟篷孤。
枯坐如僧欠钵单，年来梦不赴槐安。稀行种竹容风入，大字钞书就月看。为有故人同冷淡，非干明主弃孤寒。因闲悟得家山趣，堪笑世间行路难。
过墙新竹粉痕黏，蛙閙池塘燕掠簷。自喜江乡成懒散，从教世界要庄严。稻秧井井畦千纬，荷叶田田水一匳。心事太平风物好，与人无爱亦无嫌。
难把来笺向后黏，载持珠玉傍风簷。吟根此性辞平易，学本于经意简严。未逊弥明联石鼎，还嗤韩渥赋香匳。阳春政不容人和，自听巴音亦自嫌。
相思独向小窗明，试翦春衣趁晚晴。还觉此情丝样小，欲裁不断柰何情。
雌蝶雄蜂缀杏枝，此时此意妾心知。等闲绣在香囊上，寄与东风赠所思。
千里相思两寂寥，东阳应减旧时腰。书中喜有归来字，携傍红窗把笔描。
绿杨红杏閙墙头，画出眉山却带秋。一行珠帘休卷上，怕春知道有人愁。
倚楼目断暮江边，约定归期夜不眠。香篆有烟灯有晕，笑移针线向床前。
苹洲起壮风，秋事太怱怱。节候一番别，心期几处同。牛沈苔晕碧，蟹断蓼拖红。有客愁无柰，人生总客中。
举世正营营，闲中意味深。无忧伸足梦，自乐曲肱吟。火软香凝穗，簷虚树长阴。客来难举似，指水印禅心。
寿客若为情，风流友曲生。殿秋安晚节，为隠被香名。曼衍南阳种，凄凉楚泽英。见山应自语，今古几渊明。
载月船空漾寒绿，掀篷半卧听渔曲。谁家留连万玉妃，羞露腰肢和面目。有缘窃见驼酥胸，灵坚习习生香风。剡溪藤下路如掌，忆在西湖烟雨中。迦叶相迎开笑口，汤休谢昼几搔首。世间不尽有余机，除却逃禅人解不。
年少逢春不惜春，惜春还是白头人。飞花入坐儿曹舞，细草蒙阶醉后裀。未羡食前罗五鼎，静看簷隙走双轮。此心已与尧夫似，同为清时作幸民。
祥光一夜照乡闾，迟晓邻翁毓凤雏。举坐已夸沾玉果，传家应不负诗书。生时恰恰逢秋半，长日骎骎课夜余。自顾阿戎愚且鲁，提孩敢说巧相如。
人夸旌表旧门闾，梅长新枝鹤长雏。八叶可提和靖印，十箱须读阿宜书。诞弥厥月生无害，积善之家庆有余。准拟一饕汤餠供，柰何逢疾似相如。
寒禁蕨芽拳尚小，雨缄茶觜舌无香。山翁不信春光老，祗道侬家未种秧。
世间何事不何楼，莫为何楼苦苦愁。贵客五更驰宝勒，海翁终日对沙鸥。
两桥横处放潮回，桥外花村涨晚埃。省事老禅门闭早，焚香对月礼如来。
江流环合路纡回，香火千年地少埃。佛法本从方寸起，逢人刚道自西来。
咫尺不相见，隔江应见难。有孤今雨约，转觉暮云寒。是处莲堪社，何时芋共餐。相思正无頼，鹊喜近阑干。
翁琢五七字，儿亲三百篇。要知皆学力，未可以言传。得处有深浅，觉来无后先。殊途归一辙，飞跃自鱼鸢。
相逢隠者流，同是五湖舟。为老铭三住，因闲话四休。黄沙明野渡，画角咽谯楼。已践登山约，煎茶更少留。
河汉浄如流，枯槎便可舟。掉头诸事懒，弹指半生休。撼竹风疑雨，依山屋当楼。此游情味好，应不待苛留。
繁红妒紫绚前林，杖策来栖花下阴。休道游情难似昔，可能他日尚如今。乍晴涧曲萦流水，未晓庭臯调野禽。毕竟老天怜老子，幽闲断送一生心。
几欲扁舟载雪来，可人风月相蓬莱。因思渭北吟春树，消得江南寄早梅。应接山川公事省，主盟觞咏旷怀开。何当身与浮云似，朝暮飘飘往又回。
汉庭延寿丹青名，解使蛾眉休甲兵。之子懒作迺翁画，直向梅花苦用情。笔端不复污脂粉，临成天地无边清。更将此意语君复，岁寒应与孤山盟。
植杖踞磐石，邂逅跄踉师。叩之何方来，偃息招鼋池。杭芦访莼江，临流弄涟漪。春老芳事歇，风前蒲差差。人景与心会，聊以声吾伊。作茗话今昔，几逢夜壑移。达哉无住想，遥与蒙庄期。名似囿于物，非庄所能知。三语三不答，出门宾晴曦。
一岸茭芦何处村，小舟荡漾日黄昏。栖鸦散乱风惊柳，渔火清荧人倚门。
看月过天中，贪幽臭味同。竹光延野碧，灯影染窗红。听客谈时务，呼儿诵国风。还思浮世事，到底是匆匆。
冲寒谒子陵，好挹钓台清。若遇多梅处，须宽半日程。少年先器识，实地作功名。太守贤明甚，当如事父兄。
把茅为屋竹为城，柏子香销道气生。九十春光花一片，万千心事雨三更。连村鼍鼓相高下，断浦渔灯半灭明。闭户和衣寻小榻，梦回犹听读书声。
双凫小驻柳边洲，岂是花时作胜游。著意劝民躬耒耜，终朝把酒话田畴。三年两下车尘拜，九客同为野景留。桃李成阴春欲去，寸心耿耿夕阳舟。
闽江闽山相对青，照人肝胆寒如冰。路旁修松夹古桂，风鼓吟髭月随袂。君有莱衣我独无，此乐不能与之俱。老夫耄矣君年少，喜见功名将远到。归欤归欤盍归欤，长途玉汝千金躯。来秋来作广寒客，相携醉舞红尘陌。
去去扁舟对晚晖，晴和直欲减绵衣。风来一阵芦花过，祗道春残柳絮飞。
霜冷信冬晴，苕溪半日程。正篷辞月色，欹枕受松声。渔隠前时约，山讴古样情。料应朝市客，笑我独为清。
新月试新晴，扁舟夜奔程。咿哑千万意，暧迺两三声。熟识旅中事，生嫌世上情。愿为山简醉，休问伯夷清。
漫山高下武陵花，一片红酣散晚霞。要识当时秦晋事，隔溪修竹两三家。
九房六瓣瑞天山，香色清严入坐寒。不悟岑参题品意，后人祗作佛花看。
竹满园林水满沟，幽深地位度春秋。坐中不可无侯喜，歌处何须有莫愁。别墅帘栊风飐燕，远村籉笠雨耕牛。老来应物犹强健，多少壮年成梦休。
半点嚣尘不敢留，晴光野色自浮游。一泉走石夜多雨，万竹围松风似秋。賸喜有诗堪献佛，从教无骨可封侯。上人回施清闲供，兰芷香中著茗瓯。
梅边又上帝王都，柳下俄空处士庐。汉月楚星人去后，淮云蜀雨事何如。东龟不食西征缺，南雁难期北信疎。此去叫阍天路直，何时快覩茂陵书。
善积端如水涤源，源深自可羡来昆。岁当有室讵为老，意者重闱思弄孙。和乐定知江有渚，硕蕃伫见叶流根。河南心印元同自，秋干虷中细讨论。
鱼水时暂欢，芝兰近同臭。惟有石丈人，万古情如旧。
春风万古洞门开，尘世兴亡是几回。棋局至今无处觅，樵人于此遇仙来。飞梁横跨丹虹影，绝顶平铺白玉堆。天下纷纷无好著，斜阳下岭共徘徊。
久欲谋归力不任，浮云踪迹谩巢林。功名未入屠龙手，贫贱常怀买鹤心。月下开门微雨过，楼头闻笛二更深。世间万事俱陈迹，空倚西风阅古今。
屈指还京十日程，每逢歇处问村名。春沙脉脉溪初涨，夜雨垂垂晓又晴。山下有人传虎出，店中炊饭见牛鸣。天涯行客无宁日，不及田家业在耕。
我来拜谒岳王坟，松柏苍苍上宿云。臣子报君终一死，权奸卖国欲中分。鹰扬当日谁能及，雁叫中原不可闻。石马石人山寂寂，英雄于此忆将军。
便骑老虎不须鞍，忍辱仙人出宰官。入内讲经千佛现，跏趺对御六龙寒。指头有月娑罗冷，舌上悬河海水干。圣主赐衣漫大地，西方国土未为宽。
客中重上倚层台，天阔云收八面开。雁带岳阳秋晓过，浪涵巴峡影西来。诸营种柳今何在，老子登楼得几回。自是江山雄壮处，兴亡不必问寒灰。
江湖渐老身，山泽本来心。经济不敢问，耕耘犹可寻。一顷半顷许，三更二更深。亲朋相接近，鸡酒开尘襟。
因为古荆州，翻成一段愁。孟嘉曾落帽，王粲此登楼。唐邓通襄路，沱潜并汉流。太平官府盛，昔日欠来游。
到晚归不去，因而此宿休。云深千古寺，月冷一天秋。崖裂池如束，天虚塔欲浮。最宜初日上，高处看烟收。
入山时八月，岚气似深冬。岩洞生风雨，窠巢落桧松。山中九重锁，月下一声钟。警省非人世，今秋得异逢。
素来嫌僻静，今渐与相安。师友凋零尽，年时出处难。春风双屐暖，夜雨一灯寒。洙泗曾颜辈，何曾作好官。
早发促程期，篮舆带月低。山中如白昼，斗下渡清溪。群动霜初落，四邻鸡未啼。惟闻兵递舖，星急过淮西。
五年兹路上，频往又频还。岁月孤松老，风霜苦竹班。溪流天目水，云出洞霄山。马上因闲眺，蜉蝣宇宙间。
渐嬾说功名，修真喜道经。凄凉秋听雨，空阔夜观星。有病色先见，无心梦最灵。阶前风叶响，还又感飘零。
归去岂不好，平田带浅林。春猿鸣雪涧，晴日上云岑。世久无鸣犊，时当学展禽。吾生今老矣，梁父岂能吟。
积得读书身，从教此道贫。逢秋为远客，知己是何人。天下方多事，西风至不仁。但于登眺处，杯酒莫辞频。
吾拜三高堂，三高在何许。香炉上苍苔，破屋落大雨。石泐水弹痕，地洞龙潜处。清魂汗漫游，芳名垂万古。
吾谒龙王殿，龙王在何许。太湖三万顷，水族龙为主。离离明月宫，渺渺寒烟渚。天下有旱蝗，吾亦能行雨。
来时秋雨满江楼，归日春风度客舟。回首荆南天一角，月明吹笛下扬州。
湖海声名落搢绅，由江而鄂溯鳞鳞。烦君黄鹤楼头看，天下英雄有几人。
轻寒时节牡丹开，叶底青青又见梅。门外数枝杨柳薄，一春莺燕不曾来。
荆江江口望漫漫，一白无边夕照寒。只是青云浮水上，教人错认作山看。
寒食清明在客途，片帆飘泊老无庐。松楸方念无人扫，忽见江边獭祭鱼。
和靖书堂八面开，新分半席在山隈。若无人听都归去，传语生公借石来。
我谓此山天作石，石不是石人不识。千年野鹤独见君，石上采芝石上吃。
霜下月色白，沙飞月色黄。征人此暴露，未有不辛伤。满野髑髅骨，依山鱼雁行。祁连与瀚海，惨淡更苍茫。
赤壁山，赤壁水。江有蛟龙，野有蛇虺。天苍苍，云茫茫。周瑜于此走曹操，声名万古随风长。
君乘黄，臣乘青，二乘先后如流星。君乘黄金漆照镜，臣乘青竹织作櫺。道逢相揖失恭敬，君乃伛偻庄其形。世人多认车与笠，交道如此今犹馨。
天高高兮色青青，夜沉沉兮星荧荧。不知余命何，所系兮何星。
晴采桑，雨采桑，田头陌上家家忙。去年养蚕十分熟，蚕姑只著麻衣裳。
入城不识公与卿，行歌道上旁无人。衣衫蓝缕鹑百结，与妻索笑妻生嗔，那知不是朱买臣。
山坳筑著牧牛儿，白石凿凿蒙茸披。缪公无人宁戚死，独吹觱栗谁得知，不如采樵同路归。
西山有薇，二子采之。二子竟死，薇不疗饥。匪恶周粟，食不下咽。君臣义重，彼苍者天。尔道何人，数主一身。有何颜面，冠冕搢绅。乔固诸贤，宁死道边。曹操不帝，清议凛然。
饮马长城窟，下见征人骨。长城窟虽深，见骨不见心。谁知征人心，怨杀秦至今。北边风打山，草地荒漫漫。五月方见青，七月霜便寒。古来无井饮，赍带粮尽干。自从征人掘此窟，戍马饮之如飞翰。朝呷一口水，暮破千重关。秦皇极是无道理，长城万里谁能比。
淳祐六年冬十月，我来独自上南楼。晓雾江山都不见，雾收日出城东头。照见汉阳树，照见鹦鹉洲。浪涛江汉出岷峡，洞庭云梦天共流。大船如龙卷寒碧，小船如叶飞洪沟。费袆霞珮跨黄鹤，洞宾玉笛横清秋。泬寥突兀不可状，开阖风雨晴烟浮。空中一一都照见，照见今来古往丝粟无限愁。夜郎逐客心胆大，醉欲搥碎醒又休。此山此水长不老，英雄消尽山水留。何当大雪夜明月，摩挲老眼看九州。春风吹雪变红绿，牛羊被野边无忧。
梨山之阳兮有庙煌煌，州人祭享兮酾酒椎羊。王之未死兮守土此方，王之既死兮州人不忘。建山之峭兮建水之长，建秔之粲兮建茗之香。州人祷福兮王锡吉祥，魂之来歆兮灵旗央央。蛇虎遁伏兮松桂芬芳，梨花烨烨兮王之甘棠。自古诗人兮憔悴异常，王之爵位兮何啬于唐。昔驾五马兮今衣衮裳，诗人之穷兮诗人之昌。
君之在世帝敕下，君之谢世帝敕回。魂之为变性原返，气之为物情本开。於戏龙兮凤兮神气盛，噫嘻鬼兮归兮大块埃。身可朽名不可朽，骨可灰神不可灰。采石捉月李白非醉，耒阳避水子美非灾。长孙王吉命不夭，玉川老子诗不俳。新城罗隠大奇特，钱塘潘阆终崔嵬。阴兮魄兮曷往，阳兮魄兮曷来。君其归来，故交寥落更散漫。君其归来，帝城绚烂可徘徊。君其归来，东西南北不可去。君其归来，春秋霜露令人哀。花之明吾无与笑，叶之陨吾实若摧。晓猿啸吾闻泪堕，宵鹤立吾见心猜。玉泉其清可鉴，西湖其甘可杯。孤山暖梅香可嗅，花翁葬荐菊之隈。君其归来，可伴逋仙之梅，去此又奚之哉。
郎采莲，妾采莲，莲花开似妾初年。莲房结实妾生子，郎今采取应相怜，暖香虽断相牵连。
巢禽托静林，潜鱼恋深壑。岂不能自安，翔泳得所乐。达士远纷华，于兹守冲漠。堂前鸣松风，堂后馥花药。好鸟时一呼，澄明望寥廓。诗兴犹不忘，禅心讵云著。所以得自然，宁必万缘缚。未能与之游，怀慕徒有作。
淘清研朱画屋梁，黄漆柏障连曲房。日晖月色不须照，了了自可窥毫芒。夕阴花敛似欲病，飞鸟不惊乌帽郎。深山穷谷谩幽僻，喜得吴侬是药囊。
向来俯首问羲皇，汝是何人到此乡。未有画前开鼻孔，满天浮动古馨香。
穷涂一何恸，多岐一何泣。指似世间人，路头从此入。
入林不厌深，避世不厌独。倦飞鸟知还，毋惮下乔木。
东臯或巾车，西园亦飞盖。以我方古人，两脚大自在。
山险者夷之，梯以石齿齿。于间遂成台，有梅适堪倚。
山林有灌木，其大可蔽牛。藓石眠清阴，坐间天地秋。
若以雪见我，以林为吾家。君其非诗人，不能识梅花。
拳石以为山，勺水以为池。我观于世间，何者非儿嬉。
竹迳转西麓，山花能白红。要知造物心，政在无言中。
归来遽云出，既出又归来。自处苟如此，渊明安在哉。
钟乳三千两，胡椒八百斛。笑杀山中人，破纸塞故屋。
烟低一片春，留与贫受用。阿连自能诗，吾衰不复梦。
佳日春酣酣，一色锦步障。谁知山中人，如此富贵相。
子盍观于泉，遇险维其止。流行非所知，一寒清到底。
宁与厓下人，烟雨耕荦确。读书亦何为，谨勿累吾角。
凿空为此名，忽已落众口。聊结一间茅，承当作厓叟。
秋风新饭香，蔬亦美可茹。宁知世有人，万钱无下筯。
此君款吾室，高人跂吾亭。邂逅两相逆，保此岁晚青。
茗盌漱藜苋，诗肠许坚顽。是间可无我，不可无此山。
鸥鹭之与侣，竹石之与居。子虚亡是公，付之渴相如。
苔寒两不借，对面宁尔劳。欲语二三子，卑之毋甚高。
爱之不我疎，狎则不我亲。山耶其竹欤，君子哉若人。
吾侪磊块胸，所见不相远。借我竹外山，一榻供昼偃。
烟霏日夕佳，隠固胜于显。孰从而诗之，要亦山一蹇。
终南有捷径，涧恧而林羞。其人岂其山，宁勿相累不。
相从文字盟，不与如此酒。他日有移文，毋令猿鹤受。
老子可林壑，诸公自烟霄。缅怀归耕归，底用招隠招。
居千卿者三，至九卿者四。不博牛背眠，咸酸信殊嗜。
玉虹横吾腰，金貂直吾首。宁知千载名，不如一杯酒。
事有俄顷间，遗臭及万代。吾观于斯人，不过一字爱。
东坡真天人，落笔蓬莱宫。何如赤壁笛，一鹤横秋风。
周有说爱莲，陶有诗爱菊。吾居则谁与，其诸子猷竹。
朝吾一笭箵，夕吾一觳觫。诗肠其殷雷，此事底须卜。
秋云七尺藤，夜雨一卷书。寂寞空山人，微此谁与居。
吾心如铁石，命则薄于纸。借口见古人，则亦頼有此。
彭殇同此躯，颜跖同此心。哀哉宇宙间，群生政林林。
吾犹金在冶，惟冶者所甄。谨毋出光怪，夜半号龙泉。
灯寒岳麓雪，帆饱湘江春。过家谁起予，岂无独醒人。
襄蜀莽万里，战骨高于城。湖南宁几州，耕凿偷余生。
民愚一何鼠，民怒一何虎。谨毋芟刈之，持以报九五。
宁骑踏雪馿，莫骤追风马。霜蹄失衔勒，多是快意者。
三十已专城，斯亦未足贵。潘舆归故乡，吾乐宁可既。
维东有夕烽，维西有秋柝。行春独何悰，此段待民莫。
餂以澜翻口，箝以霹雳手。俗吏訾儒腐，吾曹自甘受。
吾道一而已，惟诚一之至。毋或参以三，亦勿贰以二。
借筹渭阳幕，边画分毫毛。邵州二千里，能勿鉴寐劳。
迢迢烟水寒，猎猎霜风侵。此行何当还，民瘼简帝心。
匪书谁与稽，匪竹谁与居。以书造竹所，俯仰千载余。
亭亭几长身，斯可谓之士。以我为隠乎，指以二三子。
不肯一世人，草木自宾友。举杯问樵岚，见有此客否。
可臞不可腴，可独不可俗。君看室中人，今已不趐足。
曲士多在今，节士多从古。此君岂易得，仅可一二数。
翛然数竿玉，带以一溪水。惟我有是夫，孰能与于此。
泉石宁我癖，烟雨宁我惛。是间有佳趣，不可无此君。
一迳自明月，谁能此婆娑。床头易未了，如此良夜何。
竹意吾为谁，山曰子非我。未知回孰贤，自赞午也可。
俗士不足语，之子谁与娱。闭门但痴坐，尔辈宁可无。
一迳浄于秋，山中夜来雨。倚松不知还，幽禽妙言语。
馋虎过新蹄，怒貍争旧穴。悲哉两翁姥，西山采薇蕨。
禹穴探幽眇，神功接混茫。绝麟才此笔，春梦试平章。
山谷青奴娱夜，秋崖斑媛专房。尔家婕妤失笑，尔孙流落荒凉。
蟏蛸网罗遗逸，离留劝课农桑。鸣蜩吸风饮露，反舌吹笙鼓簧。
苍鹰守株待兔，白鹭临渊羡鱼。鸤鸠妇叹于室，蜗牛亦爱吾庐。
村北村南雨暗，舍东舍西水生。去妇复还何日，烟蓑处处春耕。
雪以一江烟水，风乎两岸菰蒲。但得鱼矶无恙，曲肱之外何须。
水落寒塘初冷，霜倒枯荷半倾。莫倚尾能涎涎，踏沈一片秋声。
晴树暖以流憩，霜实饱而倦飞。何与人间世事，再三自整缁衣。
樵岚无蟹有监州，已负诗肠过一秋。莫怪渊明便归去，得渠自合老菟裘。
此去江头只两程，寒蒲解缚便横行。无肠政要空虚腹，满贮芦花与月明。
雪砍双螯玉一壶，樵中曾有此奇无。始知张翰思归意，不为秋风只为鲈。
除却金虀霜后枨，更无一物可诗情。诚斋配以彭生脔，岂不冤哉五鼎烹。
风枝露叶走筠笼，玉润冰寒擘绉红。自往胸中评史记，久闻格调略相同。
曾识坡仙海上山，清冰寒露洗熇袢。老天不与诗为地，却欠闽中住一番。
瀑泉癞可能诗最，毕竟难为本色僧。要识庐山真面目，一溪明月冷于冰。
从来佛法无多子，底用芒鞋半九州。赢得诸人诗满袖，草深一丈法堂秋。
坚卧牛庵饱岁寒，恩书初许作黄冠。孙僊彭老如相问，筋力犹堪上醮坛。
月明弄影雪巅癯，只似胡僧不似吾。忽予牙绯称羽客，道官儒黻释头颅。
稻压田塍米似珠，老农为说几年无。一晴不费君王力，莫等香烟上化炉。
夜落簷花未肯晴，灯寒等不到天明。自怜短发垂垂老，一滴秋霖白一茎。
背犊腰牛忽觧颜，摩挲一饱政相关。王于霓望无终极，孰与侯邦年岁间。
苍寒瘴面新州石，直不话头传不休。秦负儒耶君误矣，二书今与大江流。
棱层不隔梅花岭，万里相从识两翁。却怪牧牛亭下路，石麟咫尺卧秋风。
九日年年负物华，野香未肯到山家。今年九日风光别，不独黄花更紫花。
月明如水带寒流，饮福灵坛晓未收。不是社公唤我起，何缘一日两中秋。
风雨重阳又一秋，白衣人至复何忧。东篱只此黄花是，未必渊明风马牛。
杜曲无边风露秋，瓮头酒熟了无忧。一诗连夜穿兵卫，略似齐城战火牛。
赢得萧萧两鬓秋，山城斗大转多忧。人间纵有万钱鹤，身外何如十具牛。
不须把浅不防秋，底事山樵亦过忧。说与诸公那解此，但知两角战蜗牛。
卷还一幅玉壶秋，无实之名我所忧。不似蒙庄解齐物，以吾为马以为牛。
一船月自不嫌贫，伴我荒湾理钓缗。归去莫横深夜笛，怕惊溪友与山宾。
三径风烟手自开，春猿秋鹤几徘徊。松根石铫烹鱼眼，老子行山又一回。
槿援茅茨隠者家，底须日历记年华。山花山草无终极，秋后寂寥春自葩。
眼中转觉可人稀，得似孤云自在飞。花落花开俱有意，略于闲处见几微。
草堂四壁一瓢空，举世无人与我同。黄犊山南又山北，犂春犹有古人风。
柴门虽设不曾开，俗面向人三寸埃。却是前溪双白鹭，门关不住又飞来。
垒曲成台糟筑丘，衰迟无复少年游。君看烟草离离外，不问人间第一流。
莫为盘飧烹不鸣，借公松石听溪声。貂蝉只是麒麟楦，寄语诸公卿自卿。
鱼鸟相忘不世情，浮生于我一丝轻。夜凉月色光如水，莫遣微云滓太清。
此腹宁须文字香，漫淹虀瓮半青黄。午窗一枕齁齁睡，世上何人最得忙。
平生何逊扬州梦，到得扬州月自寒。谁遣雪蓬春半树，诗情更作故人看。
月明临得霜桥影，只恁横斜自一奇。唤起江南归梦远，竹村烟水有茅茨。
踏碎琼瑶千里寒，新年才此试吟鞍。不须更说逢迎恶，只作灞桥诗兴看。
梅花面目冷于冰，亦笑山翁草作亭。一夜雪寒重整过，碧琉璃瓦水晶钉。
老来筋力倦登山，契阔梅花几日间。莫与梅花筋力倦，且推一雪阻跻攀。
与君只隔竹笆篱，踏雪过从自一奇。开口便遭花问当，老夫媿面了无辞。
半身苍藓雪槎枒，直到顶头才数花。看尽玉林山上下，还须渠是当行家。
玉蕤五出是天姿，六出时时更绝奇。夜半同参雪花去，春风元自不曾知。
小小茅亭面面寒，玉花能薄雪花干。今年不是开迟著，等得群花比并看。
一枝密密一枝疎，一树亭亭一树枯。月是毛锥烟是纸，为予写作百梅图。
野迳茅茨竹作墙，岁寒曾亦几平章。高人风味天然别，不在横斜不在香。
寒雀群飞最上头，啄残香玉翠云裘。老坡诗里幺麽凤，待与梅花渠是不。
春风且莫一齐开，留与山翁逐日来。只恐难将冰雪面，伴渠桃李并尘埃。
苍烟乔木野人家，数掩山篱一径斜。此老不知何面目，只将空手对梅花。
卧疴半月不曾来，等得来时渐次开。世外交情无久近，岁寒然后始知梅。
几日商量雪不成，竹边寒得瘦棱层。秋崖老子缩如猬，撚断吟髭寸寸冰。
片片随风隔坞飘，野香相逐过溪桥。今年便觉春风早，雪不成绵到地消。
较似年时劣不如，花头小小两疎疎。但令半点微酸在，憔悴空山尽有余。
老树槎枒只一花，气条亦不放横斜。无风无雨无烟月，独立人间莫怨嗟。
去年今日雪平簷，烧叶谈诗酒屡添。一笑今年又今日，不成飞絮不成盐。
枝北枝南恨未除，春风误到寿阳居。诗家不识梅花讳，把做好看夸道渠。
碧玉香深冷翠篝，梦魂不到玉搔头。暮天欲雪寒如此，且问梅花愁不愁。
一元坱圠先天易，万物胚太极图。自嚼梅花冰片片，无人先后饮屠苏。
政坐聪明误迺翁，莫将鞭影戏儿童。春臯本分扶犂手，共驾乌犍待岁丰。
远色苍茫草际烟，春风也到雪崖边。不知最后屠苏酒，增一年欤减一年。
冰丝玉缕簇青红，已逗花梢一信风。梦到谢池新雪尽，暖烟含雨绿匆匆。
彩燕双簪翡翠翘，巧裁银胜试春韶。东风已到阑干北，看见娇黄上柳条。
池痕吹皱绿粼粼，才见池痕认得春。香沁彩鞭旗脚转，自题兰帖记春新。
欠伸残梦雪髼松，只等三茅午夜钟。传钥省门星斗湿，不知春已转苍龙。
辇路香融雪未干，鸡人初唱五更寒。琼幡第一番花信，吹上东皇太乙坛。
明日琼幡遶鬓飞，土牛才出草痕肥。送寒正不关渠事，雪不来时未肯归。
谁将健笔破天葩，清晓园林尽是花。寒入崖云斋未久，诗肠虽吼尚禁茶。
一夜挼云作雪飞，池塘已自绿生肥。凭君检校阑干北，柳上新青归未归。
草亭亦欲识诗葩，连夜开将雪树花。清处尽强陶学士，不关羔酒与龙茶。
山家已作枯槎看，带雪移来却自春。一夜揣摩花意思，宁将醉面向村人。
灞桥洗浄冰霜面，拂略潮红笑向春。莫作野桃看过了，烦诗说似武陵人。
昔公安在见何晚，宁欲霜埋不受春。不是三生曾一面，宁堪开向世间人。
梦中绿遍谢家池，梦觉山村雪拥篱。尽道春寒花未在，晓来开到野棠梨。
酒不能多诗又尘，栏干月午奈何春。天寒莫到海棠瘦，一夜东风吹倒人。
沙暖鸳鸯傍柳眠，春来亦懒避湖船。佳人窈窕惜颜色，自照晴波整翠钿。
今岁春风特地寒，百花无頼已摧残。马塍晓雨如尘细，处处筠篮卖牡丹。
轻尘不动雨霏微，堤外芹香燕子飞。庭院日长帘幙静，含情脉脉看春归。
绿波如画雨初晴，一岸烟芜极望平。日暮落花风欲定，小楼弦管压新声。
春连禁籞绿阴交，对面晴烟舞翠蛟。最是君王游幸少，宫花浑未识鸣鞘。
连天芳草晚凄凄，蹀躞花边马不嘶。蜂蝶已归弦管静，犹闻人语画桥西。
游人抵死爱春韶，风暖花香酒未消。须向先贤堂上去，画船无数泊长桥。
秋千人散雨千丝，谁把秦笙隔院吹。但觉小桥烟外柳，春风无力逞腰支。
屋头晴哢已交交，更向春风打一遭。花片已肥红欲绽，柳丝烟重绿如缫。
燕子今年掯社来，翠瓶犹有去年梅。丁宁莫管杏花俗，付与春风一道开。
溪云酝酿社公雨，肯踏寒莎过阿戎。亦有小诗拈未出，且携瀑布煮春风。
杨柳生寒莫上楼，夕阳芳草泥人愁。情知社近迎新燕，尽卷湘帘不下钩。
杜鹃花落石阑干，新染晴波绿遶湾。小立伫诗风满袖，一双睡鸭占春闲。
篷窗恰受夕阳明，杨柳梨花半月程。老去不知寒食近，一篙烟水载春行。
片片飞花更异乡，人家插柳抵愁长。晴沙烟草几今古，春去春来燕子忙。
淡烟疎雨清明日，飞絮落花游子心。燕话春愁初睡起，一帘草色暮池深。
把住新花做好看，伤春时共倚阑干。醉中不记暮烟碧，杨柳楼深燕子寒。
人在金华殿角头，诗情却遣为花留。春风不入癯仙眼，六六峰寒隔几州。
银壶贮雪褪轻红，费尽思量句不工。若使春风但桃李，春风殊未可雌雄。
娇红深倚翠云团，髣髴三生吴彩鸾。诗眼顿惊春富贵，雨侵衫袖不知寒。
春入多情草木妖，霓裳相倚奏咸韶。玉栏一样红如洗，不比觚棱锁二乔。
啼莺几处垂垂柳，乳燕双飞片片花。溪浅度云山带雨，岸崩欹树草连沙。
春深酒熟溪桥鼓，午过斋闻野寺钟。花不知名香自永，倚风临水为谁容。
绿窗愁寂雨凄凄，春老江南花乱飞。莺亦自知人意思，垂杨深院尽情啼。
莫说寻芳已后时，春蔬解甲茗搴旗。松风石铫晴云盌，不是吾曹未必奇。
卷中未有好诗看，草满池塘梦已阑。客又不来春又暮，一帘新雨杏花残。
一樽无计遣春留，落日伤情独倚楼。柔绿拍堤如可染，老红满径为谁愁。
青梅如豆带烟垂，紫蕨成拳著雨肥。只有小桥杨柳外，杏花未肯放春归。
山杏溪桃睡欲昏，青旗邀客过孤村。杨花不肯随春去，惹住晴风自入门。
泉脉晴融太液池，内人初晓玉参差。东风认得农祥正，吹作丰年御制诗。
天家观阙玉重重，逼入春皇一信风。生意无边青欲动，微茫淡霭暖烟中。
天地春回万寿杯，宫云留雪玉崔嵬。晓供帖子琼幡重，携得韶风下殿来。
天与君王共一仁，只将仁与物为春。要令率土无枯槁，未赏冰池皱玉粼。
青旗簇仗赐银幡，共以升平奉至尊。阊阖千官花底散，紫泥香熟诏书温。
无何桃李又成荫，水抱孤村岸岸深。迳草不锄随意绿，要观天地发生心。
烟草茸茸匝岸齐，晴天凫浴喜清溪。一春造化花开尽，大欠渠诗共品题。
春风多可太忙生，长共花边柳外行。与燕可泥蜂酿蜜，才吹小雨又须晴。
翠鼎香深旋作茶，余酲牵梦几还家。梦中记得春池绿，曾共丁宁下番花。
花不知愁句又尘，晚寒独自倚栏频。一分心事一分雨，春负予耶予负春。
剪得春词不忍看，雨深怕近碧阑干。春无些力吹成雪，未必杏花能耐寒。
草色将寒上客衣，柔情只了得花飞。湘帘不隔社公雨，百姓人家燕未归。
一春直是柳风流，只恁风流只恁愁。客又不来寒食近，碧蘅红杜满芳洲。
春泥滑滑欲溅裾，肯为梅花顾草庐。唤作诗人看得未，雨籉笠雪一肩舆。
家人不寄扊扅诗，直恐藁砧官尚微。到了不过相爱耳，未论此语是耶非。
十日山寒雨不休，仆其痡矣得无愁。老夫自爱归程好，肯为春泥怨鹁鸠。
梅已飘零尚典刑，断魂篱落野烟青。灵均憔悴迺知此，到老可人宁独醒。
荦确连云路不分，云侵衫袖白纷纷。亦知云自青山出，不见青山只有云。
冲雨冲风莫管渠，晨炊蓐食便巾车。能无几日到茅舍，睡到日高相折除。
对灶何妨客燎衣，溪翁且莫键柴扉。日之夕矣樵风冷，觳觫一牛将犊归。
画中亦爱雨中山，连雨山行却厌看。一夜东风吹作雪，问谁画我访袁安。
野涨平溪已断桥，悔将辛苦上岧嶤。朝来雨断才堪厉，依旧绿杨山迳遥。
晨光漏日鸟深春，况此泥行雨宿人。夜半瓦鸣惊梦觉，悔将蓬笠当劳薪。
田翁不省雪糢糊，紧闭柴门拥地炉。自许小厖分席坐，是间宁复著吾徒。
剡溪船后灞桥馿，著我荒村一笋舆。却后几年俱作画，未知雪句定何如。
春雨初晴水拍堤，村南村北鹁鸪啼。含风宿麦青相接，刺水柔秧绿未齐。
问舍求田计未成，一蓑鉏月每含情。春山树暖莺相觅，晓陇雨晴人独耕。
小麦青青大麦黄，护田沙迳遶羊肠。秧畦岸岸水初饱，尘甑家家饭已香。
雨过一村桑柘烟，林梢日暮鸟声妍。青裙老姥遥相语，今岁春寒蚕未眠。
漠漠余香著草花，森森柔绿长桑麻。池塘水满蛙成市，门巷春深燕作家。
雷斧何年翠凿成，老龙吟苦雪涛惊。霜晴未用为霖在，留与春蓑作太平。
一犂初试茧栗犊，两岸对鸣晴雨鸠。摇落碧桃花片片，石阑干下钓鱼舟。
松房小小雨留客，竹迳深深鸟唤人。烂醉不知三月暮，等闲又是一年春。
芳草垂杨水底天，半晴半雨作春妍。幅巾道服篷船坐，不是诗僊即酒僊。
属玉双飞水满塘，石炉柏子掩山房。一瓶瀑煮春风湿，只听松声意自长。
一年春是牡丹时，不负花时只有诗。老去自知才思尽，枉分风月到山篱。
红酣紫腻不胜春，肯上先生垫角巾。芳草醉眠今老矣，惜花心在怕花嗔。
雅闻八士春俱秀，未觉三贤迹已陈。投分不论曾识面，此图到手便情亲。
飞絮游丝芳草路，淡烟疎雨落花天。偶然画出寻诗意，未必新诗待画传。
戍楼梦不到中州，杜牧新愁亦倦游。留得荷锄双手在，山寒芋栗要人收。
但得清溪裹草堂，溪头山色有炎凉。秋崖一出四年矣，想见松花满石床。
只有江梅合是兄，水僊终似号夫人。季方政尔难为弟，每恨诗评未逼真。
竹屋寒无石鼎烟，春风吹作白龙涎。平生奇处何关染，字以山樊亦自然。
只有诗囊澹似僧，却嫌官屋冷于冰。桃花尽頼春风笑，惯与刘郎面熟能。
长汀草色恨连天，一片飞红涨绿川。寒入湘帘君又去，只随燕子过年年。
晚迳云深雨未干，爱闲有客过方干。茶瓯之外无祗待，清坐不言松韵寒。
河汉微明星乍稀，碧莲香湿袭人衣。夜凉如水琉璃滑，自起开窗放月归。
午阴蒙密路萦纡，两两丽黄对引雏。自可曲肱惊短梦，南山丛薄有於菟。
明月相看未厌贫，好风无价一披襟。苔簷不扫少来往，两部鸣蛙草自深。
一夜东风太放颠，草塘打破钓鱼船。頼渠自任修船费，无数乱堆榆荚钱。
莫怨乖龙横见治，满床诗卷尽淋漓。人间书疏何为者，径挽天河一洗之。
重午无人肯访临，竹低沙浅绿连阴。倚松自读离骚坐，一笑独醒江水深。
闽雨揉香摘未稀，钩帘顿觉暑风微。只应雪外梅花笑，肯与儿曹入枕帏。
雪骨冰肌合耐寒，怕寒却不离家山。老夫怀土与渠等，一镢移来得许顽。
筠笼带雨摘初残，粟粟生寒鹤项殷。众口但便甜似蜜，宁知奇处是微酸。
炎蒸官屋如樊笼，安得雪嚼郎官红。海山僊人隔千里，忽到眼中宗派同。
群仙南游三神山，亲留冰丹祛暑袢。蘂珠侍宸辄分似，我其诗之累百番。
春山如染费人诗，骤马新堤拂柳丝。杜宇一声春欲暮，海棠睡去未曾知。
绿阴深护碧阑干，拂拂春愁不忍看。燕子未归花落尽，一帘香雪晚风寒。
抝尽青青恨未消，春风一夜长新条。多情也似相欺得，爱惹钗头翡翠翘。
晴日游丝乱入帘，夕阳更添酒家帘。粥香饧白清明近，鬭挽柔条插画簷。
小桥风定绿烟垂，几送行人此别离。蹀躞玉骢嘶草去，啼莺寂寞雨千丝。
几日春寒怯上楼，楼头烟缕拂帘钩。相看瘦尽浑无奈，一种风流各自愁。
一层云放一层山，小市人家翠欲环。检点只疑低数尺，一层山向隠云间。
才出城来便不同，绿杨微拂藕花风。过湖船用百钱买，卧看云归南北峰。
一刻之间值万金，苦无人可共幽襟。几年不作西湖想，听得啼莺不自禁。
不惯山中夜月寒，满窗树影藓花干。移床近壁不敢卧，恐是龙蛇之屈蟠。
今年不上一竿竹，渠岂于人亦世情。风雨尚余千个在，结巢吾欲听秋声。
白鸥吾有一日雅，畴昔见之相与亲。沧浪忽欲从此逝，嗔我手揖无诗人。
是非不到野溪边，只就梧桐听雨眠。睡熟不知溪水长，鹭鸶飞上钓鱼船。
平生多可曹修士，说我唐诗最逼真。不道蹇馿风雪里，何如黄犊过比邻。
只锄蔬甲亦妨闲，久与溪云断往还。今日偶来僧却在，共煎茶吃话庐山。
秋日寻诗独自行，藕花香冷水风清。一凉转觉诗难做，付与梧桐夜雨声。
南薰殿上薰风老，雨便飞来占取凉。书带香眠愁杳渺，云侵清簟竹方床。
闲云古木山藏寺，野渡孤舟水落矶。秋色无人空黯淡，竹门未掩待僧归。
晚晴铺网占鸥沙，各自分鱼就酒家。洞口醉眠船正暖，碧桃流出两三花。
阴阴深树晚生烟，雨急归来失系船。白鹭不惊沙水浅，依然共在绿杨边。
烟波渺渺一轻篷，浦溆生寒芦荻风。昨夜新霜鱼自少，满江明月笛声中。
沽酒归来雪满船，一蓑撑傍断矶边。谁家庭院无梅看，不似江村欲暮天。
落日鸳鸯睡浅坡，荷花初醒水微波。玉箫吹断晴云湿，最觉池宽得月多。
竹雨梧风满袖凉，踏槐仍逐众人忙。一觞共滴蟾蜍露，并遣五千书传香。
小技文章道未尊，入时新样更难论。鹄袍才脱须重读，六籍久为场屋昏。
烟雨中间几白鸥，藕花菱叶小亭幽。紫莼共煮香涎滑，吐出新诗字字秋。
香篆烧残小玉虬，荷花深处浴凫鸥。谈诗未了催行酒，忽送清歌浅黛愁。
茂竹修林已陈迹，禹穴剡溪俱胜游。秋风倘未理归梦，我欲买船官渡头。
湖山掩映信乐国，烟雨凄迷非故乡。青灯何日一杯酒，江头极目吴山长。
西湖天下奇绝处，定有老僊时下观。重来俯仰已陈迹，但见孤山烟雾漫。
圮上老人亲堕履，衡山道士共联诗。向来此事亦多矣，我故于君了不疑。
江山于我故眼青，我亦辄以诗酬之。东华昨梦已尘土，千万勿令鸥鹭知。
诗人胸次倒磊块，试浇之酒将何如。作诗不压林逋倒，正恐湖山亦厌余。
只为梧桐怨夜长，不知杨柳老年芳。林梢一片过云雨，便作秋声占取凉。
几携笔砚傍书林，吟到更寒月未沈。有客忽从天禄至，人间便隔五云深。
秋声满院有谁来，亦欲从君话老怀。隔竹已敲茶臼雪，不知何日又清斋。
晴窗欲晓鸟声春，唤起藜床入定身。老去不知三月暮，梦中亲见两诗人。
空蒙山翠湿乌纱，逗密穿深一迳斜。谁画秋厓满头雪，石坛倚竹看梅花。
竹边门自不须关，留与山云共往还。芳草初齐梅点点，绿丝茸地鹿胎斑。
兰未曾芽柳未丝，是渠春早是春迟。草塘寻见春风处，问讯如何自不知。
吟入梅花倚树腰，不知声撼雪飘飘。山翁只道春无力，半日黏须未肯消。
同时乞得杏花栽，一样高低一处裁。自是春风不齐整，半零落尽半胚胎。
团蒲曲几雪鬅鬙，寒入青灯澹似僧。只有梅花一林月，酒杯诗笔已无能。
去年人老已苍华，野蔌山醪办咄嗟。到得今年人又老，也无筋力看梅花。
莫道山家不挂灯，修身宝月一团冰。清寒照见诸人胆，却问诸人见未曾。
老去欢悰久已无，病来瘦骨不胜扶。山居幸自依青士，身事何曾问紫姑。
十日春霖一日晴，打包作意办山行。月明夜半雨声急，不道老天无十成。
山深未必得春迟，处处山樱花压枝。桃李不言随雨意，亦知终是有晴时。
闭门觅句每无悰，句在茅茨烟雨中。和烟和雨收拾取，等晴却写与东风。
宿雨初晴晓日晶，弥川满谷白云平。烂银堆里素螺髻，画出江潮万里横。
是叶青青花片红，剪裁无巧似春风。谁将叶作花颜色，更与春风迥不同。
秋入山篱叶正丹，老天浑误作花看。不知宋玉今何似，雁欲来时霜正寒。
月明正午一声雁，山静如秋两袖风。鹤与苍头齐睡著，无人知我此山中。
春风不到莓苔石，山月自随烟水身。穷是世间常事耳，不知颠倒几多人。
几人曾识离骚面，说与兰花枉自开。却是樵夫生鼻孔，担头带得入城来。
手插春风十万条，野香落絮玉摇摇。黄鹂莫误看花眼，等得南薰雪未消。
少作花头多作丛，十分能有几分红。春工自不容人力，抱瓮穷年笑此翁。
南薰独擅水云乡，不许人间别有香。是草是花开一遍，春风却似欠商量。
春红树树或丛丛，一一托根尘土中。不道独清冰氏子，炎天玉立水晶宫。
红红白白两娉婷，一种风流各典刑。红亦非红白非白，阿娇微醉阿环醒。
莲有濂溪梅有逋，两家言句满江湖。自怜尚与梅花隔，曾识先生太极图。
花叶根茎迥不同，略无些子犯春风。羽衣纵落寻芳后，解作清凉烈日中。
寒声策策琅玕碧，香气浮浮菡萏红。六月人间苦炎热，独搔残雪月明中。
蕴隆日日等西风，等得西风更蕴隆。四十日秋无点雨，谁将消息到梧桐。
山气爞爞旱火光，墙头枯草半青黄。饥肠惯作晴雷吼，且乞梧桐一夜凉。
适自相遭各有时，莫悲团扇与秋辞。班姬不死天无准，定悔当时作许悲。
窥园何物愠无端，疥手偷将玉雪团。不道主林神忌讳，鸟乌声乐并催残。
野塘尺水亦生烟，宁有余波可及田。商略且为鱼作计，须臾毋死待丰年。
畦丁亸懒欲谁欺，趁我山行始一犂。只有山花山鸟笑，主人元自不曾知。
藤蔓穿篱碍草扉，与僮扶起绕松围。髯龙鳞甲动云雨，缚著空山莫遣飞。
龙骨翻翻水倒流，藕花借与稻花秋。鱼兼熊掌不可得，宁负风光救口休。
记得秋风此削瓜，偶遗子亦自成花。生生造化无终极，但有根芽未可涯。
岩暝林霏日夕佳，百年宁复此秋崖。不须更问青乌子，一锸相随死便埋。
赤日黄埃槁欲焚，赛神迎佛正纷纷。天公老手何关汝，一雨晴无一点云。
得摇牙处尽摇牙，底用鸣声遶鬓哗。政自为渠眠不熟，西风吹叶打窗纱。
残鬓萧萧不满梳，秋风椎髻立庭除。日明照见崚嶒影，自是山僧不是予。
羊裘偃蹇钓烟沙，不肯云台定等差。汉室了无尘土在，满江风月自芦花。
误脱农蓑拾汉科，空山奈此月明何。秋风又跨扬州鹤，行路正难愁思多。
雁落平沙字字愁，打包不肯与山留。一篷烟雨载秋去，诗在江南芦荻洲。
浅山如霁水连天，江北江南路几千。入梦老亲双白发，归欤早及菊花前。
秋风谁怒水中蟹，昨梦不疑杯里蛇。迸齿清寒银粟粟，不随盐酪供毗耶。
归去来兮月一船，世途难似上青天。烟蓑自与轻鸥狎，却在风涛阿那边。
紫薇花下玉丁东，夜午牵牛亦未中。孔壁尚余金石奏，卷班翻过玉成宫。
黄尘茫茫行野马，白发混混争蜗牛。老心如水夜声寂，明月不减山间秋。
可是诗边欠老干，藓床相对话灯残。秋城一夜江湖晚，风雨重阳菊自寒。
黄花白发两关情，并入斋房长短更。久客自知秋意思，底须蛩雨做寒声。
金焦两点自东西，著我于中亦一奇。菰叶苹花秋共晚，山寒未必白鸥知。
一生坐与蛇添足，万事不如龟缩头。亦笑军持太多事，孤桐自了月明秋。
脚根踏地袈裟破，鼻孔撩天拄杖横。归扫秋云趺足坐，荻花半落晚风晴。
凡我同盟鸥鹭群，既盟之后亦幽欣。山中芝术香堪煮，鹤未归来空暮云。
树擎晚色柔枝碧，兔睡晴香老月寒。自滴玉蜍秋满袖，轻云片片泊阑干。
雨宿疎篷不耐闲，苹花菰叶老江干。鹭飞欲下忽惊起，秋水新添一寸寒。
自掩窗纱护夕阳，碧壶深贮溜晴光。可曾见此春风面，浄洗铅华试晓霜。
厥草惟夭簇绛缯，猩红初滴尚炎蒸。西风坐阅芙蓉老，合是花中耐久朋。
似子圆红不似花，绿丛擎出野人家。亦知吟骨今当换，火候初成独体砂。
每评吾郡佳山水，当以水西为最奇。径向水西非具眼，不眠偶爱不渠知。
长汀宜日山宜雨，尽在鸥看鹭听中。想见夜寒留客醉，倚阑拍手唤渔篷。
随行茶灶曾同宿，看尽朝岚与夕霏。一片诗愁秋渺渺，树林深处见僧归。
溪云莫怪尘埃面，更与青山把一杯。未省此诗容写否，闻渠曾识谪僊来。
山知吾亦以诗豪，畴昔于山只淡交。清得不多赢得瘦，一生悔读楚离骚。
万柄风荷秋渺然，百钱又买过湖船。菰蒲鸥鹭浑相识，惊怪人间已十年。
屋头乌桕午阴密，牛与牧童相对眠。不是官中催税急，十年前已学耕田。
老农具榻茅茨底，准拟先生欲岸巾。笑道已呼儿贳酒，月明且不厌家贫。
老兔酣眠一夜霜，妖蟇健啖未渠央。人间今欠玉川子，生语聱牙满世香。
秋风吹裂旧荷衣，自读离骚倚落晖。已觉芦花洲渚冷，水天归雁著行飞。
人家一样卷湘帘，惹起新愁到酒边。久客不知诗瘦损，小楼孤倚月娟娟。
且容晴梦泊鸥沙，传语茶头莫点茶。山客不归秋自老，满城风雨又黄花。
枯荷折苇卧凫鸥，小雨轻烟画出秋。自唤短篷将老砚，石亭寻客了诗愁。
江鲈淮蟹不论钱，肯到湖边明月船。玉鲙雪螯新煮酒，桂花香后菊花前。
半床明月老秋风，未必诗人一例穷。比似乐天犹欠在，是非已落酒杯中。
楚云迟上木兰船，惹得秋辞亦浪传。不直翠眉亲唱与，故应无分学彭宣。
不奈梅花尔许愁，天寒孤倚夕阳楼。近城鸥鹭逢人惯，肯与渔蓑共钓舟。
鹤骨清寒不受吹，白云侵砚懒题诗。雨深更觅山寒甚，过了重阳菊未知。
吴宫金蹙凤花绫，春暖熏笼换水沈。那似冰桥楮夫子，满床明月解微吟。
砚香不肯与山留，雨浥寒花断送秋。后夜酒醒诗更好，淡烟荒草并渔舟。
帽不禁吹怯酒觞，只携老砚了重阳。黄花未抵渊明瘦，却做离骚以上香。
满城风雨近重阳，城脚谁家菊自黄。又是江南离别处，寒烟吹雁不成行。
约住山云倚断栏，云如秋薄与山环。为山醉矣无山句，山不负予予负山。
田头科斗古文字，石上臼漥山鼎彜。勘破世间烦恼障，醉而已矣不吟诗。
秧田多种八月白，草树初开九里香。但得有牛横短笛，一蓑春雨自农桑。
一舸秋风梦亦寒，津人只作贾胡看。断桥袖手暮烟合，等得芦花雪满滩。
关却疎篷只恁休，莫留霜月伴孤舟。津亭万一商分数，锁到明朝何处求。
手葺溪堂旋补茅，好山带郭转林梢。与君共有吟诗癖，月下柴门不厌敲。
一钱不直管城子，万事称好孔方兄。山房自做松风梦，星斗阑干霜月明。
不论青紫已离离，烟湿春畦手自治。一笑摩挲空洞腹，是间尽纳几须弥。
下秧已觉齿生津，坐想堆盘雨夜春。政恐厨人无变馔，庾郎贫不似吾贫。
老圃相传秋后菘，砖炉石铫一年冬。宁知迟种迟于我，又见南薰上番风。
此君有节瘦如许，老子无心酷似之。莫向人间危处去，溪云迳雪尽扶持。
石田荦确底须嫌，苦说频年不下镰。烟雨一犂经老手，翻匙香雪十分甜。
蹄豚盂酒祝瓯窭，一饱人间百事休。已约山妻同野饭，今年又胜去年秋。
秋来谁不负归田，炊玉尝新喜欲颠。乞我一年横短笛，太平有象是丰年。
老境于我渐不佳，一生拗性旧秋厓。笑人煮箦何时熟，生啗青青竹一排。
肉未为奇骨最奇，透明玛瑙碎琉璃。老饕不奈残牙齿，却爱桃花软玉脂。
翠箬红泥曲米春，篆滩风月入厨珍。谁令渠识黄庭字，且醉胸中无字人。
秋来何但食无鱼，老去宁须腹有书。空洞略容君几辈，草泥郭索一从渠。
冰盘飞缕落芳馨，雪色微红糁玉霙。唤起笭箵十年梦，诗肠平截鹭波清。
旋捣金虀剁玉葱，半盂膏酒洗冬烘。吴中风物今犹尔，说与厨人宁舍熊。
残角吹霜月欲斜，天寒无奈客思家。不知野竹沧江上，开到梅梢第几花。
黄尘没马长安道，残酒初醒雪打窗。客子惯眠芦苇岸，梦成孤桨泊寒江。
霜洗横枝月上初，春彜更可共谈无。玉杯一一寒于雪，贮以诗肠渺似湖。
曾有诗矜白鹭闲，一生诗眼乞山漫。朝来更觉忙于我，雪沍苍溪不道寒。
琵琶亭下春寒夜，湿尽青衫竟为谁。江草江花恨何极，雪瓯如此却无诗。
醉眠彭泽几何日，只与吟诗办秫田。灵草独醒山雨外，可曾持到漉巾前。
一藤碎踏两山云，看尽朝岚与夕曛。留得如来舍身相，共敲苍雪了炉熏。
茅舍生苔费梦思，竹炉烹雪复何时。北山怕有移文在，谨勿便令猿鹤知。
雪片初飞岁已除，竹篱梅自可吾庐。归来只有穷相守，未议移文送却渠。
莫笑青衫霜叶枯，六年不改旧称呼。人间书疏非吾事，菜缕春盘何处无。
更与梅花把一杯，醉题帖子等春来。须臾便是隔年事，留得寒香一并开。
春入荷葭坞亦奇，坞名不枉与天知。绿章并按闲池沼，岂但乌台要勘诗。
幸有牛衣暖似春，可曾半字日边人。不知相国何为者，撩得诸公屋大嗔。
眼底童乌已七龄，吾伊略亦记群经。丁宁莫就中书试，只可松边竹下听。
枯松煮瀑香可啜，野竹生萌甜可掘。山中道士归不归，一夜猿鹤老明月。
乾坤不尽一蘧庐，方寸中间几太虚。办著海涛三万里，乃翁底用费分疎。
老夫曾到道家山，太乙青藜夜叩关。著作承明今付子，仙壶元不隔人间。
不是山阴访戴船，真成迷局烂柯仙。径行处用规摹取，归与都人作画传。
云湿棋枰不堪著，满壑松寒鸟声乐。向来石鼎老弥明，松下无人启玄钥。
平生看破刘文叔，不肯依乘赤伏符。底处只缘曾识面，故应人唤作狂奴。
小留不过貂蝉耳，亦恐遭人白眼看。已自费辞侯霸辈，归来漱石暮江寒。
小炷炉熏待瀹茶，瓦盆添水养蒲芽。江南地暖得春早，开尽雪篱无数花。
结楼多与青山对，却是青山不对渠。见说蜃岩排闼入，一窗晴色共残书。
寒青拔起二千石，山是一分云一分。切莫向渠谈世事，怕渠说与沈休文。
径与三茅借一峰，自携周易听松风。隠居本为逃名计，结入头衔却不中。
渔蓑钓艇越中居，底处烟波不属渠。一曲鉴湖须敕赐，却令鸥鸟费分疎。
好山倒合诗人管，新出东岩付此公。略向画图曾半面，石床定许听松风。
人间无处著我辈，只可飞泉藓石边。习气犹余子虚赋，苦令猿鹤怨风烟。
空山谁可闲来往，自种梅花伴月明。小筑便为身后计，此奇千古未忘情。
林下风流自一家，纵施朱亦不奢华。冷香犹带灞桥雪，不比春风桃杏花。
瀑煮春风生意长，梅花吹雪入诗香。夜寒记得僧房梦，修竹半窗云一床。
结庐旧与青山对，修竹萧疎半不存。惟有亭前古梅在，暗香疎影几黄昏。
尘土侵人懒出门，小窗容我负晴暾。梦骑瘦马寻诗去，曾到梅花深雪村。
水僊婉弱山樊冗，自我视之儿女曹。鲁直径令相伯仲，至今未敢广离骚。
人言草没孤山冢，从此梅花不要诗。却是未嫌吾辈在，一枝开过竹巴篱。
竹遶疎篱水遶村，一枝无语更黄昏。暗香似识骚人意，月澹无风自入门。
枯梢横出竹疎疎，挟雪吹香梦自孤。立到夜深难著语，怕渠去说与林逋。
雪压横枝卧浅波，三花五蘂不须多。平生为尔添诗兴，今日无诗奈尔何。
茅茨烟水隔孤村，雪冷谁敲月下门。只与梅花曾有旧，暗香时肯到漥尊。
蹇馿踏雪灞桥春，画出茅茨野水滨。才见梅花诗便好，梅花却是定诗人。
冰雪之晨草木屯，南枝亦有未招魂。一愁泥就孤山骨，正恐诗谈太不根。
疎花不受世间寒，得圣之清自可餐。今日湖山人已朽，何如茅屋雪中看。
行缠不了醉生涯，空宿沙头卖酒家。最是晓寒吟未稳，雪深无面见梅花。
一船明月秋江冷，曾与梅花有约来。谁唤雪溪回短棹，宁孤何逊莫孤梅。
不肯春风时世粧，岁寒崖谷倚冰霜。人间亦有知香者，盍遣一枝横出墙。
下欲成蹊春已残，雨红犹自有人看。极知不与君同调，但守平生一点酸。
一壑烟寒孰与娱，横斜影对此君臞。风饕雪虐转强项，惟我与君其是夫。
不随桃李共争春，犹作疎花向世人。耸壑未妨吾独步，要看晚节玉璘珣。
亦笑诗书记姓名，到头为祟若为情。汉家礼乐今尘土，不欠当时鲁两生。
但得梅花过一冬，那须圣酒送文穷。扬州不见梅花面，莫是何郎句未工。
红薇滴露护轻寒，微鬓香丝卸玉鸾。只道春风庭掖秘，外间已作画图看。
山径留云雨未干，松声长共涧声寒。青鞋莫踏苍苔破，借与秋厓半日看。
瓦盆犹带涧声寒，亦有诗情几砚间。抱石小龙鳞甲老，夜窗云气故斑斑。
作券西家贷子钱，略容书卷识春妍。杜陵妇忍长贫面，夸与樵青亦自贤。
未必催租能办诗，不妨扶老上烟霏。彭仙一去夜坛冷，老鹤不归云自飞。
借得松风一觉眠，旋烧枯叶煮山泉。人间蚁蛭王侯梦，不到梅花纸帐边。
十年梦不到清都，云满寒蓑雪满颅。一片青山一黄犊，底须更著旧称呼。
石床散发洒松风，安用黄冠累此翁。但喜太平今有象，渔樵亦在万几中。
长须手挈一壶酒，问识浣花工部无。蓑笠荷锄烟雨外，再三不信是耕夫。
酒吾甚爱径须醉，快洗平生老瓦盆。中有笔峰能画我，一牛横笛过孤村。
耕雨虽微负郭田，卧云不用买山钱。春蓑健犊宁无语，又写前衔见集贤。
鹿走山林尽自娱，宁知性命系庖厨。一杯羹足为奇货，野弋山渔何处无。
谁将物命作勤渠，黄雀头行万里余。每为世情三太息，不知吾亦是苞苴。
将军此腹忍饥惯，时事乃尔当何如。百骸受病惫甚矣，微此一脉民其鱼。
雪齿霜毛入画图，食无鱼亦饱於菟。床头鼠辈翻盆盎，自向花间捕乳雏。
北里南邻尽往还，那知有客住云间。相过肯作乡人面，问讯春溪两岸山。
知无燕颔可封侯，索米长安亦强留。输与鲈肥菰叶滑，吴中风味老孤舟。
世于吾道转崎岖，是与非耶一子虚。借得祁山两间屋，一间分与月明居。
不如意事常八九，可与语人无二三。自识荆门子才甫，梦驰铁马战城南。
雨外茅茨黄叶村，老农相语一灯昏。山深未识新官姓，但说无人夜打门。
自织春蓑学治田，山寒辛苦不逢年。摩挲此腹何时饱，黄犊夕阳相对眠。
西山有蕨北山薇，荷雨锄烟不疗饥。但得县官如卓鲁，此言只恐未曾知。
俗吏相传作县难，及民那有一分宽。闻君犹逮从诸老，说到民贫鼻亦酸。
归我南山老不遭，孟亭几梦赭黄袍。强渠枉费平生力，不直君王一字褒。
雪寒月瘦鬓成丝，缘底天家圣得知。从此江山尽驱使，小民奉敕遣吟诗。
唐人犹有故家存，山里鸬鹚步下村。宗派傥容诗嗣续，横枝吾亦是儿孙。
山须未压棱层骨，诗不能平磊磈胸。烦画雪溪诗意思，梅花苍石一横筇。
几人堪画麒麟阁，万事不如鹦鹉杯。只谓故吾诗瘦耳，寒沙鸥鹭莫惊猜。
黄金汉鼎青错落，绿玉秦玺红屈蟠。龙翔凤翥入刀笔，宝晋山林风月寒。
双娥洒泣凝春竹，粉落脂残不忍粧。开作疎花寄幽独，雪中仍作楚骚香。
庾岭以南非楚产，离骚不载亦堪嗟。行吟傥见灵均否，且与辛夷定等差。
一蓑牛背饱看山，扣角前冈烟雨寒。客自纵横三尺觜，与吾烟雨不相干。
随缘常住薄于秋，不了钟鱼粥饭头。叹息结绳人远矣，例教吾负剡籐羞。
瀑涧茶烟雪屋灯，乱家更入乱云层。老僧今已倦行脚，不用维那吃饭凭。
十年不读床头易，山雨鸣蓑为口忙。行矣公无落吾事，水田漠漠正移秧。
貂蝉勋业麒麟画，自有夔龙向上人。数本不为吾辈设，风烟之句水云身。
堪笑平原血溅衣，但知忠义未知机。命悬鬼貌千秋事，年及悬车自不归。
堪笑萧生入受遗，八年师傅不相知。偶离廷尉痴如昨，直等朱游和药罙。
堪笑刘安苦学僊，云中鸡犬事茫然。早知官职乃如许，悔不人间差自贤。
堪笑山阳汉鼎移，智如文若岂难知。定嫌佐命居人后，略一昌言死亦痴。
堪笑张华死不休，谩精象数古无俦。中台星拆何曾识，祗识龙泉动斗牛。
山云底事夜来雨，藏却奇峰不与看。政说雨中看更好，划然卷起出晴峦。
雪龙怒吼出山去，二十里云行上天。老去极知诗力退，只将日历记山川。
掀蓬仰看玉峥嵘，借得渔船一日晴。九曲水穷山雨急，老僊于我岂无情。
鹤怨空山久勒文，买船又访武夷君。一声铁笛不知处，但觉满身生白云。
莫问神僊定有无，地灵断不著凡夫。我来便觉芒鞋好，飞上前山不用扶。
烧药炉存草亦灵，煮茶灶冷水犹清。老僊一去无消息，只有飞泉落珮声。
桃花认得捕鱼船，醉著归来月满川。山鬼已磨苍玉碧，要留名字与风烟。
家在清溪第几峰，谁搴薜荔采芙蓉。渔歌未断忽归去，翠壁一重云一重。
宿雨留云被半岩，晴光飘散雪毵毵。沾衣不识骨轻重，下有老龙无底潭。
竹遶寒栖藓径深，茎茎手种玉成林。翠屏向晚无人对，犹识先生一寸心。
又撑小艇过前湾，竹外庵居昼掩关。桃李无言开未了，春风元自不曾闲。
云气藏山雪卷滩，地灵不与俗人看。一篙略借秋崖便，九曲欲穷山雨寒。
莫说水穷山势开，匆匆急棹酒船回。溪山欲尽兴无尽，撑入白云深处来。
乘兴而来亦偶然，谁将阴壑作晴川。笋舆更问星村路，去看溪南一线天。
亭与樵岚一样新，诗书不受世间尘。清风明月来无尽，不在溪山只在人。
竹外清溪溪外峰，谁搴薜荔采芙蓉。所思渺渺隔何许，我欲从之骑九龙。
终日看山自一奇，寒溪更与月相宜。采芹人去夜岑寂，政是先生得意时。
莫问秋风八月槎，一蓑欲老水之涯。笔床茶灶肯同住，毕竟吾宗是作家。
客怀老去向谁开，白雪茎茎不用栽。只有爱书余习在，待携残藁过溪来。
默坐焚香尽自佳，莫随俗眼乱空花。古今人物不相及，元只中间隔一些。
山自西来玉作层，千峰住处一溪萦。宜晴宜雨乍明灭，不是老天无十成。
山是乌山落一支，径烦诗眼相亭基。舞雩人在春风里，清坐不言山更奇。
研朱滴露月三更，见说群书作堵环。君自苦于经传癖，不如借我去看山。
老石山苔手自治，爱闲诗最与山宜。园官莫惜频来往，破费春风又几时。
世事鸥忘句肯卑，云深料理旧花枝。了无一鸟传幽意，只对青山自解颐。
尘途长逐众人忙，不抵斋扉一枕凉。世路巇岖吾倦至，底须辛苦为膏粱。
能令诗腹化神奇，香到黄花秋力微。我醉悠然山亦醉，竹深啼鸟自忘机。
夜草春牋奏玉皇，横波曾识水曹郎。砚香留得东风在，一吐嵬崔冰雪肠。
分得山云老一瓢，梦寒不记紫宸朝。无人画出闲中味，吟入梅花雪迳遥。
时复中之兴已高，是非一付与春醪。向来醉眼略四海，粗记柴桑人姓陶。
青山不入俗士眼，谁肯著楼招唤渠。径草不锄花又老，一帘新雨了残书。
三间屋与佛同住，纸帐梅花烟雨寒。有客肯来清话否，上楼借与好山看。
春泥得雨滑于镜，晓树带云淡似图。只作寻诗看便了，梅花曾识灞桥馿。
云深只以竹为墙，新雨才干迳草长。野鹤已随溪客远，一方玄玉带诗香。
客如我亦未为俗，著我于中何忝渠。苦作春阴愁又绝，蕙花香冷雨疎疎。
窗林绿气冷香彜，山带斜晖半入溪。幽鸟似嫌人至数，瞥然飞过隔林啼。
十丈苍皮带雪僵，山云归晚泊书床。不缘曾读离骚熟，兰亦欺人未肯香。
春工管不了霓裳，风自南来占取香。一夜谢池晴雪满，无人说与蔡中郎。
玉堂老作清修记，曾许渠为我辈人。髣髴三生虎溪笑，偶然一见面如春。
纷纷俗子俗到骨，对面有山那得看。不料楚髯能辨此，夜深月冷石阑干。
平生诗友刘宾客，醉墨曾传到雪庐。煞说竹溪茅屋好，便能诗亦不如渠。
此诗合让简斋老，尽洗世间声色尘。我更凿空难著语，蹇馿粗记雪桥春。
等得轻晴便一来，逢花不住恐花猜。丁宁莫挂桄榔去，怕损亭前称意苔。
此君老去更风猷，冰雪生寒我辈流。穿径略容携客共，交情畴昔雅相投。
浄洗从前两耳埃，溪声并逐雨声来。此奇頼有诗能领，一笑钟期安在哉。
酒泻银壶莫近傍，怕惊花睡损残粧。拟题报答春风句，也恐春风未敢当。
玉行敲断欲生尘，翻手那知局面新。到了不妨饶一著，旁观自有识机人。
壑底云香不等雷，便携石鼎与俱来。鹁鸠唤得西溪雨，顿得春从齿颊回。
有山如此且深登，等一逍遥鷃与鹏。只作住庵看便了，华阳衔亦不须称。
半坞云侵藓石床，向来忧乐已俱忘。墙西有竹曾留鹤，梦亦相携入帝乡。
风雪灞桥篱落间，寒馿乘兴寄曾攀。三生习气除难尽，也许渠分一半山。
与山作计未为疎，尽有奇功可屡书。但得相寻双脚健，不须论报计琼璩。
碧壶时与故人提，山带僧钟日去西。深不知寒双鹭浴，雪滩烟重碎玻璃。
少日横刀属两鞬，玉花曾几试戎鞯。归来聊复观仁耳，不在惊鸿落劲弦。
隔岸烟云一望间，夜深笙鹤与俱还。不缘曾识谪僊面，未必烟云住此山。
佳木扶疎漏晓暾，书床留得夜来云。幽经谈尽无功课，自理东窗芝术熏。
蒲萄斗酒自堪醉，何用苦博西凉州。使我堆钱一百屋，醉倒春风更掉头。
嬭婆关节入书馆，政可倨坐令庭参。吾曹致身苟如此，九渊骊颔令谁探。
竹屋无人肯见过，寒云自傍钓船多。老僊更在云深处，奈此春山野水何。
不论袍紫与鞓红，一朵千金费化工。人共醉花花亦醉，莫教山圃不春风。
老蚕作茧自缠裹，不肯生前只么休。却后百年牢记取，满身明月桂花秋。
白头不了秋风债，桂穴锄云种一枝。与世今迷日五色，莫教地下有人知。
村夫子挟兔园册，教得黄鹂解读书。能记蒙求中一句，百般娇姹可怜渠。
从来人说天难做，才怨春阴又怨晴。昨夜雷驱三尺水，更愁桥断不通行。
人间万事一杯酒，之子五行千两金。听我自穷诗自老，半江明月苇花深。
至日观书不几行，梅梢横影月昏黄。汉家红影无人见，未必曾添一线长。
尽道春风有等差，从前谩语待诗家。今年雪屋亲曾见，的当南枝先著花。
日日寻梅未肯春，几番和月倚吟身。一枝斜入丛篁里，人不见渠渠见人。
自有诗来几许诗，玉堂吹彻又茅茨。阿谁不爱梅花句，未省梅花爱阿谁。
自插斜枝垫角巾，诗狂又有老精神。黄昏酒醒欲归去，月出山来唤住人。
老树生苔冻欲枯，山村雪意晚糢糊。一梢横打竹边过，造化工成水墨图。
逋僊解道影南斜，二百年来蔑以加。别有脱胎诗一句，自从梅后更无花。
三分香有七分清，月冷霜寒太瘦生。山泽之儒君识否，乐天姓氏谪僊名。
有梅无雪不精神，有雪无诗俗了人。薄暮诗成天又雪，与梅并作十分春。
竹缘货殖比封君，松爱微官不避秦。至竟羞与哙等伍，岁寒谁障庾公尘。
野迳孤横雪外枝，岁寒了不受春知。世间所谓奇男子，除却梅花更是谁。
荒烟疎树野人家，竹外寻诗一迳斜。山鸟亦知人意思，忽翻残雪啄梅花。
飞飞细雨湿花朝，不省阳乌影动摇。晚色漏晴山又紫，始知阴沴已潜消。
稼欲登场只等晴，入仓方始是收成。雨须小住为佳耳，已约邻翁话太平。
翁自无田望有秋，有秋翁自饱齁齁。此愁不遣吾人管，欲遣何人管此愁。
日月无根走弹丸，年来年去几椒盘。秋崖老却浑闲事，老却梅花不耐寒。
莫嫌工部太侵寻，老杜称呼直到今。我但六年难改口，不知老杜更年深。
山中寒尽不知年，只道梅花欲雪天。未到五更春已动，乾坤生意本无边。
不是催租夜打门，那知宝祐改新元。人间测度春风意，李白桃红又一番。
尽处生机衮衮新，花情柳思已精神。岁堂堂去谁能守，睡到明朝又是春。
胜里春从午夜回，自挑生菜压春醅。阿香不解人间事，便驾雷车送雨来。
出地奔霆便发声，寒花衰草亦欣荣。天公只要新群听，不等春来蛰已惊。
茅茨烟树水溶溶，篱落人家带晚舂。独立西风无一事，自撑短艇看芙蓉。
羽士岩前烟树深，乱云堆屋自无心。鹤惊蕙帐夜岑寂，霜月正寒愁不禁。
诸老各凋零，公乎独典刑。草堂春得句，雪户夜谈经。岁月头从白，江山眼共青。斯文今已矣，天亦自冥冥。
一角玉麟寒，何心獬豸冠。满腔秋沆瀣，披腹玉琅玕。讲入经三昧，书成义不刊。阳城遗碣在，老泪不胜弹。
笔橐上严宸，真为侍从臣。袖中周礼在，言外孔堂春。亟草闲居赋，宁慙勇退人。空余文作冢，书带已成尘。
我昔识平川，初鸣偃室弦。议题春雨夜，探榜晚秋天。两柳今安在，枯梅画不传。向来诗酒地，独立意茫然。
竹外一灯青，残书伴古厅。叶干闻雨急，山近觉岚腥。多病身为累，无心梦亦灵。明朝有痴事，须到采芹亭。
我爱山居好，林梢一片晴。野烟禽谇语，春水柳闲情。藓石随行枕，藤花醒酒羹。吾诗不堪煮，亦足了吾生。
我爱山居好，闲吟树倚身。田园无事日，天地自由人。野竹穷三迳，山苗草八珍。醉归浑不记，黄犊自知津。
我爱山居好，林霏晓未开。龙蛇松薜荔，虎兕石莓苔。太古云犹在，常时雨亦来。暝岩眠处冷，不记到蓬莱。
我爱山居好，堆豗忽坐忘。草塘银泼剌，庵户铁琅珰。只道云藏坞，那知市隔墙。人嫌吾寂寞，吾亦笑人忙。
我爱山居好，跻攀缭暝烟。偃松低可坐，横石劣容眠。菊径重阳酒，梅花雪后天。一筇吾事足，与世自无缘。
我爱山居好，乾坤自一丘。牡丹新富贵，杨柳旧风流。妇喜醅新熟，儿夸麦有秋。人生行乐耳，身外更何求。
我爱山居好，新篁绿上竿。草蕃侵路狭，地阔占云宽。山响棋声湿，堂深树影寒。柴门底须掩，非意不相干。
我爱山居好，遥岑碧四围。云沈平钓石，草蔓亚樵扉。野水喧姑恶，春阴怨姊归。坐来还失笑，吾道是耶非。
我爱山居好，畦蔬手自耘。鸟声穿户过，鹤唳隔村闻。石溜浑如雨，溪船尽是云。烦君谢逋客，不用北山文。
小彴通幽径，半山生夕阴。鸟声花外急，春意柳边深。人事云无定，吾生日已沈。不知松作么，也换去年心。
近世无佳郡，中朝有此公。再三疑坏证，第一是贪风。野雪深耕耒，春苔蚀缿筒。龚黄只如此，为问玉山翁。
勇去何为者，寻盟少可人。雁声江国晓，梅蕊雪篱春。同舍谁如子，为州独有亲。月岩吟处碧，物物是吾仁。
社日神林鼓，丰年处处祈。水痕深浸谷，野烧暖生薇。农务相寻急，吾诗不疗饥。夜长闲扣角，亦喜饭牛肥。
邂逅治聋酒，春风免破除。燕来双鬓雪，花覆一床书。野碓生茨草，山盂饱饭蔬。宰平无此手，自觉老怀纾。
山云一夜雨，溪涨疾于飞。小市通为壑，幽居半及扉。木披龙有迹，墙断鹤无归。书帙方狼籍，谁看旧钓矶。
不寐何为者，幽居事更稠。怯风思鹤冷，闻雨为花愁。草合妨游屐，沙崩压钓舟。春蓑故无恙，欹枕数更筹。
不寐何为者，闲人最号忙。酿方传得法，诗未足成章。药草霜多损，寒蔬雨半荒。幸无天下责，夔卨在岩廊。
岁月半行李，与君荆蒌间。十年场屋梦，何日道家山。征棹江千里，雩坛月一间。岂无经济意，生世政多囏。
一雨桐江滑，佳哉月一篷。归犹慙怨鹤，悔不蚤冥鸿。涉世书无用，寻山酒有功。诸人如见问，贫耳却非穷。
雨昏先友记，犹复有斯人。周易相传授，唐衫自隠沦。翳桑秋廪共，结草夜台春。为酹月塘月，何年琢石麟。
污俗狂澜倒，公平今独贤。折腰慙为米，绝口不言钱。笔橐名臣后，箪瓢素士先。只消廉吏字，题作墓门镌。
可人期不至，楼外有佳山。几点寒林画，一帘秋水环。只烦诗五字，相与月三间。贵贱交情薄，何妨自往还。
佳处何妨住，江晴倚落晖。野船穿树过，沙鸟带云飞。寺有唐碑古，山羞汉鼎非。长安多过客，留墨满苔矶。
旧隠真僊宅，论诗得老干。云沈海屋古，书拥雪灯残。一棹横秋色，九华生暮寒。空余青眼在，肯作故人看。
山房秋藓滑，吾亦为诗来。家远雁初到，边寒菊未开。贫知心事古，老觉鬓毛催。能共清谈否，呼童急洗杯。
已扫秋庭月，蹇馿来未来。一官连我俗，双眼向谁开。书癖工为祟，诗穷不受催。是中惟酒可，到手莫停杯。
尔亦为贫驱，窗间砚欲枯。自从村墅别，曾到陕山无。寒圃应肥菜，秋霖怕损租。有书供夜读，时一唤吾雏。
山云一夜雨，稳放过阊船。坑发宁遗圹，民贫不为钱。范碑秋寺古，楚观暮江前。寄谢东山老，灵砂并欲僊。
一念到吾亲，人间万事轻。邻州才半刺，行李只诸生。问路重阳雨，迎家两日程。笑谈灯火夜，边雁自秋声。
乞倅庐陵郡，予为第一人。天悭终未肯，人好自相亲。诸老诗书在，平园草木春。鸥朋嘲薄分，山屐蚀京尘。
小谢曾临郡，山应自识诗。空余春草梦，无复敬亭碑。暝色如相觅，秋云不受吹。买鱼寻宿处，烟水有茅茨。
幽事随人撰，兹行亦屡逢。饭多依钓艇，宿喜近僧钟。野水连秋暝，溪烟急晚舂。诚斋题石老，细读得从容。
一似余杭路，寒洲半是芦。客依秋泊岸，渔带晚收罛。远树齐于荠，平芜杂以凫。可怜沙上月，相见又当涂。
帝子经年别，秋风远客情。断云含宿雨，古木落寒声。河汉低逾润，江潮夜未平。巫云莫吹笛，吾意正凄清。
雪屋谁堪语，惟愁鹤共居。梦灵山有分，门冷客无书。诗岂于人癖，吾元与世疎。穷知书作祟，牵率费春锄。
书册依官屋，何如自在身。且无山得看，犹有竹相邻。性野回书懒，诗痴易藁频。便归吾已俗，往往白鸥嗔。
人语山相应，舟行岸自移。鱼因寒越隽，鹭到晚犹饥。岁尽难为客，江晴易得诗。渺予烟水阔，何以此行为。
与雁分洲宿，连云做梦清。江风人事老，夜雨客心惊。潮急仍吞濑，更寒不过城。子陵吾所韪，蓑外底须名。
二月寒如此，君胡不少留。夕阳随水去，春草泥人愁。江上三年别，诗边两鬓秋。折腰贫尚尔，天地一扁舟。
终是山间别，寒泉在脚边。戏鱼争美荫，啼鸟破佳眠。山寂夜如水，僧闲日抵年。欲来来未得，戽斗救枯田。
摇落山城暮，行人返照边。乱蝉鸣古柳，独鹤下遥川。秋事无多日，寒花又一年。故应深夜雨，重忆对床眠。
借得山房住，清溪带晚林。云应随鹤宿，诗亦对僧吟。杯滑知能隽，窗深苦易阴。剧知归思浩，吾亦识琴心。
瀑近春风湿，松花满石坛。不知茶鼎沸，但觉雨声寒。山好僧吟久，云深鹤睡宽。诗成不须写，怕有俗人看。
三峡巴江水，何年离尔群。艰难俱未免，清切不堪闻。羁旅仍春浦，愁怀况暮云。尚思灵涧冷，萝茑月纷纷。
解榻留云宿，山居事事幽。长贫吾道在，多病此生浮。野色连溪暝，虫声满院秋。那知一丁字，蚤白十年头。
竹斋眠听雨，梦里长青苔。门寂山相对，身闲鸟不猜。客应嫌酒尽，花却为诗开。莫下帘尤好，恐妨云徃来。
残暑何时退，秋风日夜生。已嫌湘簟冷，稍觉楚天清。山路晴犹湿，星河夜自明。时闻梧叶落，一似打门声。
山淡长疑雨，看山自撚髭。暝云延晚迳，秋蔓亚疎篱。院静凉于水，人闲瘦似诗。移床眠对竹，莫与俗人知。
顿觉溪流滑，番湖草欲春。船轻携砚易，家近寄书频。山雨同离别，寒窗自宠珍。但于灯火夜，报子倚门亲。
云木上苍冥，行藏只草亭。雁随秋到早，山入市来青。投老余渔具，能诗例鹤形。发根风露入，肺渴喜初醒。
尽日此徘徊，青粘两屦苔。鸟声穿户去，暝色过溪来。象齿劙鞭茁，银刀罾绘材。空山人自老，醉眼向谁开。
松露滴深幽，山寒草迳秋。蔓藤行伏兔，野竹上牵牛。日月双车毂，乾坤一传邮。功名成底事，何苦觅封侯。
卷雨对遥岑，诗寒不自禁。猿猱三径小，虎豹九关深。道眼虚空界，闲身自在心。荷锄今亦倦，年与病相寻。
老去脚犹轻，吟边不杖行。孤亭深野色，高木易秋声。岁事才中熟，山居亦太平。不辞遭泥饮，谨勿杀能鸣。
经月魃为妖，连宵雨似潮。山田禾侧耳，野涨树平腰。古语天难做，民生日不聊。忍饥吾亦惯，古色一箪瓢。
寂寞断过从，行山又一重。烟村秋色画，茅屋夕阳舂。得句多题竹，观书半倚松。心闲身已老，悔不早归农。
谷口岂其卿，胡然朝市争。远山长晚色，幽鸟乍春声。老觉人情薄，闲于世累轻。早红香可饭，何必又鱼羹。
吾亦爱吾贫，樵山采堕薪。百年双短鬓，九职一闲民。秋蔓茶僧老，春泓酒母淳。两生谁可致，此外不关身。
场屋峥嵘气，虽平岂易干。江湖双鬓古，师友一灯寒。戍柝犹传檄，渔烟自钓竿。极知书有种，吾道未凋残。
山中亦云乐，蔬甲手耘芟。面熟鸟窥户，眼生云穴岩。树蟠根可坐，路碍石休劖。每笑陶弘景，犹将隠结衔。
买屋湖边住，湖光入酒巵。向来多说剑，老去只耽诗。时序宽衣带，年华上鬓丝。肯收湖海气，了事觉儿痴。
江雨正冥冥，江鸥聚晚汀。云深城阙丽，潮落海门青。宇宙双蓬鬓，江湖几驿亭。不须关卒逻，吾亦厌铜腥。
此路难为别，丹枫似去年。人行秋色里，雁落客愁边。霜月欹寒渚，江声惊夜船。孤城吹角处，独立渺风烟。
古岸维舟夜，萧萧秋叶丹。野烟连竹暗，江雨洒灯寒。亦喜重阳健，谁知行路难。吾亲应念我，更把菊花看。
逢人提菊卖，方省是重阳。山晓雨初霁，江秋树亦凉。年华犹故我，烽火更殊乡。有客那无酒，令人忆草堂。
发兴在丘林，其如老见寻。身余持蟹手，脚负看山心。秋色苍厓暝，晓篱黄叶深。惟应负苓者，来往古松阴。
岸岸芦花白，空江多月明。一帘秋色老，千里暮云平。寒入霜前韭，香传雨后橙。烦诗题品看，此酒旧知名。
郡古低临水，城荒早闭门。岸沙分路细，江南带云昏。山岂缘诗瘦，楼应厌市喧。前朝碑尚在，半已蚀苔痕。
括山随处好，况复有诗人。粘壁多诗藁，看山少讼尘。夜寒琴伴月，香冷砚生春。鹤亦能留客，敲门不厌频。
括苍烟雨顶，客木晚巑岏。家远书难到，云深梦亦寒。僧邀携茗试，客许借诗看。琴冷梅花月，何时为一弹。
野迳渔樵共，霜寒江上村。乱山横紫翠，孤笛送黄昏。满壁题诗暗，连墙贳酒浑。往来今已熟，稚子又譍门。
此老清如许，宁求使节知。檄分风宪重，山到月岩奇。秋色深宜雨，寒花并入诗。圣朝本仁厚，鼠辈亦吾儿。
不独于书癖，论边语亦奇。丘园身竟老，场屋世谁知。客下陈蕃榻，人传窦谏碑。九华山翠外，烟草正离离。
老屋村舂急，归鸦半暝烟。断厓留宿雨，野水没春田。昨梦山须记，幽情鸟不传。也知晴更好，草木已争妍。
蚤晏逢人问，荒村店亦稀。竹舆穿雨过，沙鸟带云飞。野渡疑无树，春山尽有薇。不缘诗是伴，谁与倚荆扉。
尘蚀貂裘敝，吾生奈尔何。雷声春蛰怒，山意暮寒多。穷不弹长铗，归应负短蓑。自知机事浅，或可共鸥波。
一诗传戟外，春亦肯随行。老不论圭瓒，寒于嚼水晶。梦惊池草合，香泛墨花轻。立尽沙头月，鸥清睡不成。
心事一鸥轻，邮签夜卜程。春寒眼对雨，别久语连明。砚有诗能秀，山于梦亦清。歙溪多老石，一一待题名。
毕竟春晴好，杨花也送行。驿程寒冉冉，江树晓晶晶。水长船能驶，诗多担转轻。江湖吾倦矣，茅屋几时成。
帆带春风梦，鸥知远客心。暮愁随雨做，逸兴与江深。书不厌频读，诗须放淡吟。绝怜寒食酒，与子不同斟。
昨过骑馿尉，香深茗一杯。杏寒春且住，芹老燕初来。山自相知甚，僊今安在哉。晚洲分鹭宿，了不受嫌猜。
肯为祁山住，晴浮草木春。溪晴随砚转，心远与鸥亲。几佐弦歌旧，宁矜硎刃新。萧规元好在，传语憇棠人。
题遍南墙玉，与春相伴归。花明晴岸阔，帆转暮江肥。鹃老催红药，云香近紫微。樯竿两燕子，也带笑声飞。
人生不满百，忧患况中年。藜苋工为祟，参苓那得钱。不虞波及晋，聊复火攻燕。一笑遭秦厄，残书累腹便。
旧日曾来处，厅寒云月闲。坐忘无局务，起晏不朝班。苔竹关幽事，湖山怪老颜。一生忧治世，今转觉多艰。
鼠辈真成误，吾墉底用穿。近诗贫有藁，旧物冷无毡。辇路沈秋柝，干掫老禁堧。故应萑苇外，薄暮不堪船。
竹迳裹茅茨，荒烟晚未炊。氄禽争灌木，吠犬守巴篱。涉世终于拙，归田已自迟。老亲头白尽，眠雨话吾私。
山沍雪云低，荒芜略有蹊。逢人多说虎，隔坞忽闻鸡。寒剖蜂房户，晴分麦町畦。迩来神亦健，薄饭厌羹藜。
且莫嫌穷僻，山居尽自奇。候樵分玉蕈，熏穴得香貍。杯隽明冰片，崖寒孕雪芝。不遗吾一美，慙尔野人为。
近况居然野，称呼只墅民。有诗供课最，无债恼比邻。性亦无嫌懒，人多不解贫。每过田父宿，吾自认吾真。
牛背夕阳暖，沙头霜叶寒。酒生宁可薄，橘老尚多酸。友昔几相卖，山吾素所欢。墙阴有茅茨，留得菊花看。
只尔三间屋，吾贫未易云。与山先定谥，有客屡移文。竹喜今年活，梅从隔坞闻。犹嫌灌园力，多为读书分。
喜有吟诗癖，吾侪得往还。客惟依竹语，官只似僧闲。夜雨灯谁共，秋厓藁未删。柴门黄叶下，别后正须关。
不以登朝急，归欤有母慈。新炊甘野荠，秋思老江蓠。薄宦惟琴在，孤征与月随。几时湖上去，吾欲报鸥知。
凫鸭能闲暇，相依睡浅波。海棠经雨过，杨柳受春多。未必诗穷在，其如酒病何。闭门春草长，吾亦断经过。
客饭江豚美，仍须滞此留。竹深通酒舍，沙冷歇渔舟。专与诗为地，明将雪作愁。此行乘兴耳，吾亦尽风猷。
风烟两不借，此岭复南岗。阴石无霜滑，寒梅未雪香。逢山贪看画，得句不成章。月下门须掩，多应说短长。
犹及干淳旧，庐山一老儒。典坟行楚蜀，科目不臯夔。秋迥人何在，江空树欲无。重阳风雨近，谁与束生刍。
自有梅花赋，何烦苦觅诗。鹤能嗔客俗，山亦忌人痴。岸断流春急，峰高吐月迟。吾诗不须刻，万一老坡知。
平擘苍厓破，晴空雪溜湍。双湫岚气重，一派雨声寒。自有云相伴，只消僧共看。括芽春可煮，移鼎对巑岏。
数月苍州住，山犹有故情。雨如知去日，诗亦了行程。官柳因寒损，僧茶带雪清。怕无书信便，一夜语连明。
二月寒如此，杨花不受春。路生寻店早，家近梦归频。白鸟无尘事，青山自故人。几时茅屋下，卜与尔为邻。
野竹吾乡路，逢人似故知。社寒催燕早，夜雨勒花迟。草入思连梦，山邀到歙诗。客中春一半，煞是负春彜。
路远都无信，灯花亦未知。晴看寒食近，归及牡丹时。亲却俱差健，儿犹不解痴。在家贫亦好，雪梦几相思。
尚记梅花否，相看只有君。肯辜清夜梦，去管华山云。帆到知何日，诗今瘦几分。惟应问安处，晓角月中闻。
难得宜春便，经时不报书。雨多花较损，雪尽草频锄。灯火贫如故，山林拙未除。有诗无话处，一向闭门居。
夏气仍清美，疎林绿未交。旧移花亚竹，新乳鸟争巢。池地多宜箭，山寮只盖茅。每思分一榻，从客借书抄。
客有知吾癖，能分一雪凉。只将诗意思，自与梦商量。竹密雨声隽，窗深山意长。研朱对周易，老鼎亦英扬。
万事从吾懒，庵居隠者家。酒深牵率月，诗办事治花。健犊闲耕具，轻鸥忆钓槎。归来谁晤语，野艇渡寒沙。
高亭著处出奇峰，不枉平生此兴浓。力士铛随狂李白，华阳巾垫郭林宗。菊花篱落秋寥廓，山市人家翠叠重。病起不论双足茧，层巅更欲试诗筇。
带郭林塘尽可居，秫田虽少不如归。荒烟五亩竹中半，明月一间山四围。草卧夕阳牛犊健，菊留秋色蟹螯肥。园翁溪友过从惯，怕有人来莫掩扉。
玲珑压辔系绒鞍，付与诗人洗眼看。老子只凭双脚健，梅花相对一溪寒。吾生焉往不三黜，此乐未央并四难。并与竹间孤鹤语，倦飞底用插修翰。
山中老子一间屋，屋后秦人五大夫。丘壑得专闲日月，衣冠甚伟古眉须。计今当是百年物，著我添成六老图。已有茯苓巢可俯，待烹石鼎疗诗癯。
松阴竹影当行窝，日日扶筇一再过。与世无求干牍少，对人可语笑谈多。一夔一契付公等，某水某丘如我何。岁晚只愁年谷尽，杞其毋棘菊毋莎。
野鹤相将拄杖前，倚松穿竹各欣然。山行一匝又一日，云作四邻今四年。名教之中元有地，吾心以外别无天。平生老仆犹疑我，不是凡夫不是僊。
久无筋力踞虬龙，西崦东塘漫倚筇。白练带随红练带，木夫容并水夫容。宁消几两生前屐，忽忆当年饭后钟。孤负草堂今夜月，径眠谁与吐奇胸。
解缨聊复濯沧浪，晞发松阴藓石床。有味是贫琳馆俸，无功于懒玉函方。自参老子鼻端白，未羡诸公腰下黄。蔗境渐佳惟习静，笔床茶灶并荒唐。
已付身心毕竟空，念头了不到穷通。既愚宁免日三省，是圣未妨时一中。物外禽鱼相尔汝，生前乌兔几西东。谁云双手都无用，自种山田岁便丰。
穿林傍水几平章，合有春风到草堂。自入冬来多是暖，无寻花处忽闻香。枝南枝北一痕月，山后山前两屐霜。直看过年开未了，醉吟且放老夫狂。
昨日今日雪欲落，一梢两梢梅正开。携壶野亭醉复醉，折简故人来不来。山翁意重百金值，俗士面有三寸埃。临风叹息重叹息，玉飞片片相徘徊。
鹤帐奇寒被欲冰，开门千嶂雪峥嵘。频年无此丰年玉，一夜移将不夜城。富贵园林行树密，模糊水墨画图横。与诗小住为佳耳，莫管梅花太瘦生。
未怕风威酒亦冰，凭虚吞以气峥嵘。何人出此六奇计，我辈贤于五字城。松压钓蓑银独速，麦分棋局玉纵横。自然石鼎煎鱼眼，解致邹枚汉两生。
肺渴初供醒酒冰，又思携客上峥嵘。十分宇宙无尘事，一色琼瑶是化城。病起未堪论斗醉，诗狂且莫到参横。剡溪可是忙回棹，冻合琉璃作么生。
岁晚何人肯卜邻，梅于我辈最情亲。两山尽是经行处，一雪不知多少春。先后花随人意思，横斜枝写月精神。寒香嚼得成诗句，落纸云烟行草真。
云藏山坞坞藏梅，春意适从何许来。天与此翁娱寂寞，日携扶老上崔嵬。草堂须小难为客，霜月正高谁与杯。分上下番开自好，登临且莫遣诗催。
底须咄咄漫书空，未觉人间欠此翁。黄犊自随谙寂寞，青山亦讳话穷通。人方怒及水中蟹，我亦冥如天外鸿。醉眼不知人几品，久将樵牧等三公。
我亦思兮天一涯，樊川诗老此曾家。九夫容隔秋风浦，一独速眠春雨蛙。竹屋有灯谁与共，秫田可酿不须赊。何年又赋高轩过，豆粥犹能办咄嗟。
过从一笑酒瓶空，不是樵翁即钓翁。偶种竹成俱崛强，旋移花活尚神通。前身已化归辽鹤，醉帖犹传戏海鸿。新贵少年吾自老，世间白发几曾公。
蚁丘得丧事无涯，冷眼难瞒老作家。公等功名千里马，山居鼓吹两池蛙。牛羊野迳通村近，虎豹天关去国赊。本是秋风钓竿手，故吾犹在复何嗟。
客怀孤倚夕阳楼，烟老平芜岸岸秋。往事六朝南北史，晴江一片古今愁。嘅其叹矣山吞吐，何以酬之酒拍浮。此意政须诸老共，容分芦雨寄渔舟。
七十行年戴石屏，同时诸老各凋零。扁舟归去自渔舍，冷骨秋来更鹤形。天地无情头尽白，江山有分眼终青。剡溪定有人乘兴，月下柴门不用扃。
圣泽如春雨露宽，弃遗犹不绝衣冠。万钉宝带翁无分，一幅花绫孙有官。得免白丁何啻足，亲曾黄甲不堪看。九经幸自澜翻熟，但守青灯雪屋寒。
人间无处不风波，潮打西兴雨一蓑。难与命争俱老矣，径寻诗去奈吾何。园成次第自花草，山是知闻空薜萝。頼有月明千里共，烟寒数笔落行窝。
睡残寒月海东头，不起斯人孰与游。天下事宁堪几错，梦中语亦戒前筹。江湖浩浩二三子，风雨寥寥十五秋。莫向断云多感慨，孔颜无命不伊周。
黑水梁州百二关，青天蜀道古云难。貔貅夜柝身何在，麋鹿秋风骨未寒。宠辱可惊沤起灭，荒凉只有月悲酸。蒯缑忽堕空山梦，不道幽人意转阑。
有客谁为数击鲜，西风孤我雁声前。酒无多酌何如醒，诗不能奇莫浪传。秋色淡于人寂寂，桂花香得月娟娟。五经不到山翁腹，且听便便引老边。
山居未省佩弦韦，紧闭柴扉不问谁。自钓鳜鱼西塞雨，久盟猿鹤北山移。古今不遇岂惟我，宇宙无穷付与诗。直道背时宁敢尔，白云深处要耘芝。
空谷跫然余故人，且谈风月未论文。长房僊去几何日，陆羽泉边多少云。谁向唐诗参句律，只将周易对炉熏。纵无今古飞谈屑，稼穑平生亦饱闻。
犹及溪斋识老成，万琅玕外一溪清。诸郎与我雪灯共，两眼观书霜月明。二十一年如梦过，五三六籍尚谁赓。鹿车忽到苍厓底，老木惊秋亦向荣。
白发相过各暮年，颜间老气自轩轩。沧浪供砚心犹在，博雅藏书手自翻。举世共知名父子，此身莫负晦翁门。重阳风雨何堪别，只和名章当赠言。
饱闻吾季艺穿杨，试手春风百步彊。赤白羽飞低日月，东西朋立凛冰霜。共观栖鹄如环堵，亦笑童乌敢擅场。莫计草间狐兔尽，关河久已失耕桑。
行行骢马劾粗豪，叱叱黄牛倦作劳。穷则有余名迹在，言之无作语声高。谁求封禅家徒壁，自谓羲皇人似陶。见说醉乡天地阔，此生聊向此中逃。
半世青灯眼欲昏，谁知曾亦望中原。雨荒塞草秋如洗，雪拥春蓑夜自温。宠辱易生分别想，是非政可鹘仑吞。不论茅屋锄犂外，但守平生六二坤。
不缘青紫不明经，科目多慙旧两生。三豕鲁鱼曾未学，一蜗蛮触已争名。栋梁材欲丘山重，沧海珠遗星斗明。未必童乌能辨此，乃翁先已荷陶成。
命穷久已付之天，草木闲兮月一川。无地可容携锸处，有孙犹在佩觿年。老夫耄矣耕方熟，小子识之攻益坚。万岁石场今尔耳，当家衣钵底须传。
钓蓑烟雨断矶头，恋阙丹心付子牟。腹有一丁长作祟，背无三甲不封侯。惯贫已识山林趣，投老归从造物游。自笑骨寒癯似鹤，忍饥犹未怯茶瓯。
猿惊鹤怨老江蓠，留得离骚到景差。愚智共知穷有分，浮休俱与醉无涯。人间狡兔自三窟，身外鹪鹩只一枝。非意相干吾岂敢，年来端为冷虀吹。
半崦山云旧草堂，鸟啼花落几平章。酒无贤圣同归醉，风有雌雄各自凉。頼与鸥盟同保社，不随蚁垤梦侯王。未偿诗债逢棋敌，谁信闲人最得忙。
句律清圆蚌剖胎，断无尘土到灵台。开张九虎排云入，约束五龙驱雨来。造物无私心感动，太平有象笔追回。焚香小待生呈佛，未放青天万里开。
爱民端与共胞胎，消得黄金为筑台。一道香烟随牒去，五更风雨入诗来。雪灯字暗心犹在，霜叶衫枯首独回。气格老苍能过我，柴门不厌为君开。
独擅松风一壑哀，竹门虽设为谁开。宦情已矣随流去，老色苍然上面来。已惯山居无历日，不知人世有公台。天生此手终何用，只解持杯亦快哉。
三十年前气挂天，老来身世竟茫然。穷愁正坐识丁字，生事不聊称子钱。得见古人千载上，已忘今我一沤边。刘伶坟上宁须酒，并与声名不用传。
异人曾授相牛经，奇字初传瘗鹤铭。敲月不知僧某甲，锄烟頼有老畦丁。山灵呵护闲居赋，象纬森罗处士星。俯仰中间无愧怍，芋区瓜陇亦朝廷。
去国何年老一丘，于今已换几公侯。不知我者谓为拙，是有命焉那用求。舴艋舟应容钓蟹，麒麟阁不画骑牛。百年长短身余几，付与西风汗漫游。
野圹风高一欠伸，平生俯仰已成陈。老天无意独穷我，直道有时能误人。悔不可追身是胆，怒何堪触腹生鳞。忍饥罢乞祠官禄，只么扶犂亦幸民。
非干宠辱不能惊，一付之天莫我撄。举世忙时赢得懒，是人爱处放教轻。生为柱国身何在，死象祁连冢亦平。千古在前儿戏耳，且容高枕听秋声。
从古幽闲在涧阿，不将齿发犯风波。共知韩愈亦人耳，子谓伯寮如命何。野处生成盘谷序，襟期写在醉时歌。尚嫌山浅人知处，更与移床入薜萝。
拄入风烟更一层，瘦藤对倚玉崚嶒。左花右竹自昭穆，春鹤秋猿相友朋。五亩园为终老计，半间云住在家僧。蹲鸱生嬭菰如臂，莫道山翁百不能。
四壁空空长物无，松风之外复何须。竹夫人爽夜当直，木上座臞新给扶。老去云山空跌宕，秋来风月不支吾。何人能败吟诗兴，自在成章不欠租。
曩昔行藏已熟筹，最为上策是无求。看人面孔有何好，如此头颅只么休。草草园庐山北住，匆匆岁月水东流。莫因一片梧桐叶，瘦损能诗沈隠侯。
春溪甘滑漱山瓢，归卧藤阴藓迳遥。云气酿成巫峡雨，松声寒似浙江潮。书生与世例迂阔，山意向人殊寂寥。却喜庾郎贫到骨，韭畦时一摘烟苗。
不奈花时两手闲，共携诗砚对孱颜。江南江北音书外，春去春来杨柳间。骑鹤重寻烟雨句，征鸿欲没夕阳山。百年风物一杯酒，叹息人间两触蛮。
春风多可几曾闲，又为平山入醉颜。流恨不穷江万里，与翁长在月三间。半清半浊圣贤酒，似有似无烟雨山。试问黄鹂相识否，绿阴深树自绵蛮。
一片花飞不等闲，对花空手亦何颜。醉乡别在乾坤外，诗社宁容季孟间。妙句屡移青玉案，佳游仍隔小金山。只应江上烟霏笑，蛮府参军语自蛮。
欲将春睡了春闲，谁遣杨花点暮颜。世事不如眠白堕，人情何啻抵黄间。茫无措手句中句，悔已噬脐山外山。蚤晚定编长庆集，并教传写落乌蛮。
客愁聊以酒防闲，非复春风桃李颜。北望未忘诸老在，中兴已是百年间。非无烟雨无奇语，自有乾坤有此山。杨柳岂知兴废事，夕阳依旧舞腰蛮。
锄烟荷雨自村村，不惯高车入里门。石老只堪麋鹿伴，山寒未放蝶蜂喧。欲分桃李春何限，共话桑麻道转尊。但得诸公如卓鲁，晚菘早韭且窥园。
终须西塞老渔村，抵用南昌隠市门。时序略如飞鸟过，世终何啻聚蚊喧。竹其安否六太息，梅自癯然三可尊。贫味却愁儿辈觉，未妨壁立病文园。
家在江南黄叶村，归来重葺柳边门。溪云排闼砚犹湿，山溜通池水自喧。但得梅花容著语，无烦桃叶为开尊。逢迎车马荷衣老，面目何堪向绮园。
江山带郭数家村，穷僻谁敲月下门。谢绝往来缘事尽，争论胜负为棋喧。爱闲宁有万金产，投老当夸两足尊。不惜梅花三寸雪，并令回施给孤园。
郡如斗大亦何堪，耕雨锄烟亦饱谙。共话桑麻真有味，久抛蓑笠得无慙。野田春水自深浅，晴日鸟声时两三。安得一牛横短笛，南山之北北山南。
归欤我亦耦耕人，麦陇桑畦意自亲。才出郭收连日雨，已拚花负一年春。农安用劝村村急，文不须工字字真。自是非材头白尽，不缘方寸在吾民。
共携社瓮上春台，踏破缘云一径苔。岁月略如飞鸟过，宾朋不为看花来。霜前老翠依然在，眼底凡红不用开。未害悭风相料理，放迟归与月徘徊。
便觉寻春负一筹，老怀无复少年游。茶桑天似鹅黄酒，杨柳花飞狐白裘。试问独醒观众醉，何如一笑失千忧。不知多少人间事，付与溪声自在流。
一见臞仙眼为清，寒温未了与谈经。有书欲问文中子，无策重窥傅说星。马瘦不妨吟下泽，鹤归宁复唳华亭。独于知己难忘在，投老残编傥乞灵。
老天自不负吾君，谁向灵均三沐熏。鹤立待收连夜雨，龙归看带入山云。摩挲一饱岂易得，愁叹多年不忍闻。亦欲买牛横短笛，华山一半倘容分。
太平只是丰年做，山雨不休公出游。卷野晴云堆作堵，翻匙香雪滑如流。人行黄犊夕阳外，诗在丹枫古渡头。老我无田归自种，可怜鹤怨贾胡留。
曾几何时屡乞晴，炉烟未断已收声。天于老子亦多可，国有丰年方太平。风土不堪人佩犊，月明无复夜啼鼪。及今便可归田去，牛背斜阳一笛横。
面骨岩棱不入流，放归何止四宜休。束书自可供儿读，斗酒聊须与妇谋。旧藁如山应有误，老夫于世本无求。一犂春雨平生事，莫与诸公作话头。
百不如人且罢休，又携书册上孤舟。归欤雅有一黄犊，愧甚向来双白鸥。但得浊醪供燕社，不妨明月老菟裘。研冰自补山人处，莫为区区费庙筹。
日日言归始得归，归欤好在旧牛衣。青山未害欠诗屋，白鸟倘能看钓矶。欲问古人今在否，不知吾道是耶非。里中父老如相过，应叹艰难带解围。
野性惟便水竹居，老来自觉转迂疎。图书四壁饭不足，烟雨一犂春有余。纸上古人俱已矣，山中今我定何如。春风独立鸟声碎，不是言诗亦起予。
村坞花飞片片红，横遭澁雨又悭风。无何春事三分过，不肯游人一笑同。穷胜园林惟我辈，傥来轩冕付诸公。烟云两屐亦堪醉，莫问圣贤时一中。
一番雨过长莓苔，乘兴登临倦眼开。花落无声春取去，社寒有信燕将来。人间事已不啻足，海上翁今莫见猜。负郭曾微耕雨处，自题诗句觅桤栽。
物华无处不东风，只恐东风笑此翁。双鬓不随春草绿，一尊聊借老颜红。棋声未急雨声急，眼力无穷脚力穷。穿径本为行散计，却将篮笋上空蒙。
一壑风衰二十秋，俛行诘曲翳松楸。冢前无路草欲没，泉下有知山亦愁。翁仲不言关气运，衣冠如在想神游。何年夹道虬龙侣，泪湿春泥儿白头。
野烧初肥紫玉圆，枯松瀑布煮春烟。偃徐妙处元无骨，钩弋生来已作拳。蚤韭不甘同臭味，秋莼虽滑带腥涎。食经岂为儿曹设，弱脚寒中愁未然。
半篙新绿落寒沙，芳草王孙自物华。春事已随蝴蝶梦，人情犹有杜鹃花。百年易尽一弹指，两曜不停双转车。手种寸苗今老大，满山鳞甲动龙蛇。
从来绝技似屠龙，莫倚神奇阿堵中。但得直声如汲黯，尽渠曲学付孙洪。草堂自作冥鸿计，药市宁收汗马功。古井无波门巷静，再三不用起雷风。
区中何日了尘缘，落草牛须蓦鼻穿。干没一生空岁月，见成三迳老风烟。山林有味从今我，钟鼎无心付老天。田彼南山多种豆，不愁饥火苦相煎。
田家望麦在须臾，何啻中流济一壶。黑雨漫天殊未已，黄云委地不堪扶。禽声快活真成误，鸠妇流离空自呼。亦笑此翁长负腹，又寻杞菊诳斋盂。
痴书到底成何事，只有穷愁上鬓丝。铸错空糜六州铁，补鞋不似两钱锥。谁欤莫逆溪山我，幸甚无能诗酒棋。依旧挂书牛角去，笑渠到底是书痴。
家在屏山东复东，高轩肯过白云中。石桥自是神仙处，竹屋相传工律工。日暮春江愁李白，山寒秋菊老龟蒙。时平莫袖挥毫手，此论于予却未公。
君家自有神奇在，底用浓熏到马班。黄石一编灯火外，紫芒双剑斗牛间。谁能莫府初开印，闻有诗人便入山。雨过勘厅春草绿，与吾意思政相关。
西崦东冈取次行，倚松小立又诗成。山风溪月宝无价，牧笛樵歌画有声。半顷莱田供伏腊，一间茅屋老升平。未知沮溺今何似，却怕诸生问姓名。
本自沧浪一钓竿，秋风还我旧沙滩。未论袁圣宜休去，只作刘蕡不第看。书授我犹慙取履，位因人莫便弹冠。不然林下何曾见，灵澈能拈作笑端。
无复花生拙笔头，一生长负剡藤羞。过门尽是陈惊坐，得句今谁赵倚楼。社友书来烦寄语，山翁鬓已不禁秋。老干仙去吾宗冷，有继华星一字不。
不妨主掌旧林泉，山泽癯儒半列仙。判月可无方寸印，勘书犹有一朝权。陶人解作虫鱼篆，道号宁须金石镌。约束风烟听驱使，吾家季子似差贤。
才能诗便不能闲，与客提壶且看山。紫翠夕阳烟漠漠，绿阴深树鸟关关。酒杯不负林泉约，春事已非桃李颜。我醉欲眠君莫去，竹间自有月三间。
闲身久矣属烟波，时事谁传到钓蓑。无一可忻真老矣，有三太息奈渠何。君为尧舜宁非幸，人在羲皇不啻过。击壤共歌年谷熟，此生帝力已居多。
新绿丛丛手自培，东篱准拟白衣来。荷锄政欠半畦雨，抱瓮空遗满迳苔。说与园丁重九近，毋烦老子再三催。径须寻觅谁家有，带土移将一两栽。
香到人间香更幽，月明风露正飕飕。天开金粟如来藏，人立广寒宫殿秋。几许多清冰脑片，一些来大雪花头。此生若并凡红紫，安得奇芬死不休。
叶叶寒清粟粟黄，何年月斧落吴刚。秋风误到人间世，幽壑难藏天上香。渺立尘氛群玉府，独餐沆瀣碧云乡。生来不并凡红紫，合在蟾蜍砚滴旁。
羽觞和月嚼冰黄，自笑诗肠老更刚。四出雪花些小大，五千书传一齐香。君从底处移仙籍，日饮无何作醉乡。风露清寒付谁可，携归天禄校偏旁。
短簟相携入薜萝，且容眠石略婆娑。未曾八月暑如此，何处中秋天最多。一壑风烟贫受用，百年时序老消磨。夕阳篱落谁横笛，似识山樵扣角歌。
妖蟇不为中秋地，老兔先奔昨夜寒。世事相违剧晴雨，人生何苦许悲欢。云窗自照青藜杖，月户重修白玉盘。坐想西风万袍鹄，政飞健笔写琅玕。
缭碧萦青一迳深，倦随扶老上遥岑。耕云自识本来面，曝日谁知见在心。浮世事如风雨过，贵人头亦雪霜侵。草庵虽窄乾坤阔，野鹤孤云不可寻。
三花五蘂把春来，缟袂谁将玉尺裁。世外风烟甘寂寞，胸中冰雪自崔嵬。提壶东阁诗仍在，检点南枝暖独回。已办藤溪泻寒月，三花五蘂把春来。
舍盖中堂肯治齐，山川人物凤师师。拔鲸牙一添宾贡，歌鹿鸣三乐圣时。郡有龚黄金玉汝，君为尧舜蓼萧斯。老农扣角风烟外，但播中和乐职诗。
酒醒开门雪满山，径穿疎竹上危栏。溪山与我俱成画，草树惟梅大耐寒。留伴夜深银凿落，莫缘春近玉阑珊。老枝擎重供诗嚼，一洗相如渴肺肝。
平时浪说笔如杠，谁不玉堂云雾窗。采石月明才夜讲，武昌鱼美又春江。洲横鹦鹉天为限，灶列貔貅阵未降。重国西门烦老檄，秋风莫倚暗埋桩。
北阙南门各路头，不才多病两相投。无钱使鬼贫何害，有句惊人死亦休。春意不关花代谢，吾生聊与世沈浮。挼挲双手烟岚湿，笑向前坡饱饭牛。
舴艋舟轻暖欲酣，鸬鹚杓重老何堪。风霜两鬓五十五，杨柳几番三月三。禊帖又逢今癸丑，兰亭仍是旧东南。死生政亦寻常事，却笑诸贤苦未谙。
鹤形炼得不胜癯，樵笛渔竿只自娱。人倚草亭今夜月，天开山市晚晴图。片云留住吾焉往，斗酒能携谁与俱。三十年前头已雪，久知公道世间无。
著书无复可藏山，朽骨何堪定眼观。从左右旋天倚盖，哉生死魄月循环。虚空身亦为吾患，见在心谁乞汝安。试问春风旧踪迹，不知天上与人间。
场屋华然采选图，采来喝雉偶成卢。敢同君子名吾里，不料公卿出此涂。华表自旌新进士，废人并起躄浮屠。少年三五时堪笑，差觉今吾非故吾。
旋墐山寮准备冬，石炉松火尽从容。功名那及生前酒，机会多如饭后钟。谁寄一诗同保社，自将千竹比侯封。客来欲觅秋崖去，知在白云何处峰。
看书之眼看山脚，二事俱妨可奈渠。药自不能专忌蟹，酒吾甚爱未浮蛆。处人间世每如此，微造物游谁与居。衰病老来常态耳，莫教左右手孤予。
把住秋云绕菊篱，野情未觉老垂垂。古今不遇岂惟我，风雨相过莫问谁。未郭索前空有酒，自陶潜后久无诗。底须计较明年健，只么悠然自一奇。
雪后山斋鹤睡残，登临等得藓泥干。毋多酌酒亦成醉，尽足看梅不道寒。篱落十分春意思，人家一色玉栏干。小诗未足冰生砚，洗尽人间渴肺肝。
野人暖入狼头帽，雪后寒生鹤膝枝。杖屦与峰回路转，溪山又物换星移。酒能作祟可忘酒，诗不穷人未是诗。笔走秋蛇情烂熳，谁知方寸太平时。
老夫茅屋住冰壶，山市人家亦画图。世界空花春势力，神仙干汞水工夫。诗情浩浩迷高厚，元气茫茫混有无。一夜东风天万里，并归石铫小砖炉。
自领苍头挈短壶，兴成何必剡溪图。有难为者梅兄弟，岂易卑哉竹丈夫。宾从野情纷烂熳，山川云气上虚无。相随石鼎清如水，底用侯家暖玉炉。
一庵深掩两三峰，白发从渠自不公。但有孙同开口笑，纵无檄亦愈头风。鸢肩火色非吾事，牛背烟霏在眼中。要识之无堪底用，归锄荷月且扶翁。
病眸未老已昏眵，近废秋堂几卷书。世事难看宁闭却，人生自扰正纷如。棋声久避灯前雨，菜本犹堪月下锄。面壁且容趺足坐，此心雅与俗人疎。
自脱羸骖野水滨，隔桥孤倚欲迎人。经年不覩雪霜面，一夜顿回天地春。姑射仙犹疑昨梦，首阳人恐是前身。岁寒莫问香何晚，毕竟凡花落后尘。
生涯未办阔疎酒，书册相携检点梅。过眼事真如堕甑，向人口合且衔枚。昨窥古镜十分瘦，病起晴窗一砚埃。举世好竽吾好瑟，故人犹索写诗来。
买书终欲寄幽村，槿树篱遮水际门。满听秋声移竹母，径眠明月枕桐孙。诸公未逸市朝累，六籍坐为场屋昏。有客不来吾亦病，欲推此语与谁论。
灞桥曾系雪中鞍，本自无愁可得宽。山雨吹灯留客醉，官梅隔屋挟诗寒。月明乌鹊占佳晤，莼老鲈鱼梦故关。住近短墙通草径，却须时一过方干。
已是年时欲雪天，谁回冷落作芳妍。极知品在群葩上，忽与梅争一著先。颜色依然香墨重，花头不减暮春圆。人言桃李多如此，有底能移造化权。
江臯误洗荷锄手，滴尽沧浪书满家。第一讳穷人谬甚，再三称好子虚耶。霜眠茅屋可无酒，春到梅梢怕有花。烦见歙州梁别驾，为言诗骨雪槎牙。
一年秋是桂花开，谁道今年负酒杯。造物小儿真恶剧，痴顽老子久摧颓。清风明月不常有，溪友山翁试与来。夜寂尚怜诗骨在，时能引手作敲推。
尺雪专为我辈寒，故人亦肯记袁安。麒麟红作千金直，鹦鹉绿随双玉干。贷米不烦临古帖，敲门未敢兀吟鞍。明朝第一番花信，也办琼丝翠缕盘。
才有佳山便歇程，岛烟汀雨正关情。世于吾道亦聊尔，我与梅花各瘦生。无处不曾供夜话，有田谁肯废春耕。年华俱在客中过，只为天公乞一晴。
年华三百六十日，尘劳八万四千门。高眠茅屋人亦老，相对梅花灯欲昏。静中颇窥造物意，极处是为天地根。生菜春盘一杯酒，明朝花柳又村村。
挑尽寒灯岁又残，一年弹指几悲欢。人情何啻吴江冷，世路从来蜀道难。春酒正须今夕共，梅花并作百年看。团栾但得吾亲健，未办生涯意自宽。
海棠过了只垂杨，合与良辰卜醉乡。定胜永和三月禊，并游社谢两流觞。定州刻石犹真赝，晋代衣冠今在亡。陶写岂无丝竹在，不醻酒渴与诗狂。
检校平生瓜芋区，锄云荷月尽堪娱。山中鹤帐依然在，天下鱼羹何处无。古藓苍厓松老大，夕阳黄犊草荒芜。纵无田亦归来是，说与秋风不为鲈。
老我菟裘月一间，仰眠黄犊看青山。有诗倚竹猿猱迳，无梦排云虎豹关。城郭是非溪隔断，风烟灭没笔追还。底须一局销长日，并不能棋方是闲。
不论山北与山南，是处移将竹两三。亦爱村深工部屋，尚嫌门对相公潭。夕阳归鸟占花坞，山雨饭牛规草庵。口挂壁从生白醭，是中除酒百无堪。
渔村留得旧蓑衣，鹭侣鸥朋共断矶。衰发三千余丈白，倦游五十二年非。清风明月天四壁，老木苍藤草半扉。寂寞相从交有道，骊驹未可遽言归。
一枕羲皇失午熇，久知吾道定寥寥。客来且拨浮蛆瓮，事过真成覆鹿蕉。野性从来便水石，此生自合老渔樵。移床更入深云处，厥木惟乔厥草夭。
十亩山园赋遂初，左花右竹了无余。择阴老我自麋鹿，甘带何人不蝍蛆。佛社独容陶令醉，帝城难作子公书。行山且不携诗卷，只许鸱夷载后车。
白菰紫芰更红蕖，不枉平生水竹居。醉眼岂知吾是我，机心亦笑子非鱼。无能涉世何妨睡，有道登山只是徐。六月好风清樾底，付渠天地一蘧蒢。
烟藤云木卷苍虬，更放琅玕出一头。山下人家方酷暑，此中棋局自惊秋。图书如昨不堪煮，风月无多谁与酬。怪得纵横苏季子，岁寒也忆旧貂裘。
诗穷不易办亭材，只恁荒寒处处苔。种秫便当终老去，爱花能有几人来。生前尽足竹三迳，身外无穷水一杯。未必诸贤知此意，柴门虽设不曾开。
西雝夜直秋风底，断是龙涎不敢香。月府肯分金粟粟，书床相对玉琅琅。人间富贵梦不到，世外高寒味尽长。亦笑柴桑千载士，同时祇识菊花黄。
孤云落日倚西风，历历兴亡望眼中。山入六朝青未了，江浮五马恨无穷。客愁已付葡萄绿，迳雨空余玛瑙红。我亦欲谈当世事，无人唤醒紫髯翁。
白发久孤鹦鹉杯，碧梧自老凤凰台。管夷吾亦仅知许，李谪仙今安在哉。城郭是非秋雨外，江山形胜暮潮来。小留只等中秋月，且放青冥万里开。
荻花芦叶老风烟，独上秋城思渺然。白鹭不知如许事，赤乌又复几何年。六朝往事秦淮水，一笛晚风江浦船。我辈人今竟谁是，只堪渔艇夕阳边。
江分晓色洗征衣，吾道非邪傥是欤。与世无缘伤骨鲠，归田有日放眉舒。虎头食肉亦安用，牛背看山却自如。留得荷锄双手在，尽堪老瓦一轩渠。
红旗破贼本非才，白首为郎更此来。群玉府应羞哙伍，碧油幢误筑燕台。江行莫等蛟鼍怒，雨歇能令鸥鹭猜。三迳未荒归路好，秋风篱落菊花开。
涉世曾经几折肱，径须归卧北村灯。往来屑屑无家燕，去住匆匆旦过僧。浦淑舟寒秋婉娩，江湖人老雪鬅鬙。草堂便在山深处，无复莼鲈累季鹰。
久矣寒窗美曲肱，绝交书到短檠灯。向来问舍渔樵侣，肯作归田粥饭僧。耕罢夕阳牛觳觫，睡残明月鹤鬅鬙。年来老懒略相似，见兔何能便放鹰。
吴宫晋苑半桑麻，路入长干野草花。秋晚夕阳空巷陌，蓄时燕子几人家。不携妓与东山醉，曾赌碁输别墅哗。已近重阳风雨少，菊花篱落酒旗斜。
旧家门巷绿岧嶤，尚忆狨鞯马意骄。金凿落浮朱雀浦，玉丁东上紫宸朝。燕随往事秋萧瑟，鴈带夕阳江泬寥。九日黄华晴亦好，底须风雨又潇潇。
老笔盘空墨未干，最佳处与著危栏。江山分与诸贤管，风雨专为九日寒。白发自惊秋节序，黄花曾识晋衣冠。未须计较明年健，别做茱萸一等看。
亭臯渺渺叶声干，更与西风一倚栏。鹦鹉杯深遗恨在，麒麟冢没莫烟寒。山如有约欲排闼，诗不中书屡免冠。采菊东篱偶然耳，有人传作画图看。
过江诸老尽风流，煞有佳娱竟未酬。杯滑酿成千古恨，角寒吹老一城秋。蟹初上簖诗仍隽，燕已还家客自愁。渔父不知兴废事，月明多在荻花洲。
白鸥盟在且归休，吾道非邪自白鸥。识字不供余子笑，能诗赢得一生愁。寒花已共岁年晚，薄酒难禁烟雨秋。郭索解围功独隽，中书君拟内黄侯。
一湖寒渌记传杯，三见孤山雪底梅。脱我素冠惟骨在，听君清话得眉开。底须政事喧京辇，例合诗人管钓台。债县近来那可向，江山虽美盍归来。
半生湖海老元龙，不肯函书问子公。蓬鬓此来真潦倒，荷衣久已倦迎逢。春风期集几年梦，夜醉比邻一笑同。已洗从前筝笛耳，岂堪奉缶杂倕钟。
鬼自揶揄刘伯龙，文穷断不怨天公。诸侯王表今安用，中圣贤人时一逢。凡事无心从我拙，独诗有癖与君同。簷花细雨从容夜，待发华鲸铿巨钟。
左手持螯欠酒杯，枉烹郭索亦冤哉。老饕借尔为诗地，多病凭谁作睡媒。归钓兴随春浩荡，独醒人与月徘徊。渊明未必穷于我，薄有公田办秫材。
藓石阑干一欠伸，垂杨无力不禁颦。清明此去几何日，燕子未来谁可人。病起不知双鬓雪，雨中老却一分春。西山云卧蕨拳紫，待约溪翁饱食新。
谁肯低头老孟郊，譬之草木等荃茅。倚松人好传闻久，采蕨山深梦寐劳。飞兔妙摛青玉案，胎仙重脱紫云胞。小奚容入江西社，四海眼空毋甚高。
两山壁立束微行，石齿参差半已倾。莫等危时扶使稳，但逢险处放教平。一毫以上诸人力，半月之间乐事成。安得坦夷三万里，家家门外是鹏程。
生计萧条老杜陵，秋风检校又东屯。碧云句好山围屋，黄叶村深僧扣门。雨滑且留煨芋栗，夜长聊欲话田园。掉歌笑指风僧耳，已喜闻思断一根。
竹泉重理旧潺湲，能费亭前玉几竿。云卧半簷晴亦雨，雪飞六月午犹寒。野人久有烟霞癖，官屋何如天地宽。白傅极知儿戏耳，一生水石作奇观。
久住西湖梦亦佳，鹭朋鸥侣自烟沙。江行枫叶几何里，春到梅梢次第花。尽有好山容对榻，却因吾子转思家。青灯书册夜深雨，莫为乘鸾学画鸦。
鸥未寒盟傥可寻，归与雅不负登临。江南山作故人面，云北鴈知游子心。淮海三年双鬓短，乾坤万里一杯深。秋风正惬莼羹腹，松菊犹存月满林。
貂敝那禁塞上寒，所成何事许悲酸。雪深茅屋归巢冷，月老芦洲鴈影单。官薄偶书三考满，客怀已受一分宽。秋帆但趁好风便，酒在不愁行路难。
烟波画出暮江天，著我芦花明月船。官满只称前进士，路贫休问小行年。一归已后陶元亮，众论宁无班孟坚。不负登临重九约，过江犹及菊花前。
二月江南柳正花，扶携贫病又天涯。愁予夜雨莼鲈梦，老却春山笋蕨芽。太白有芒兵未歇，杀青无补事堪嗟。书生迂阔多如此，不为吟诗两鬓华。
相逢僧话了幽寻，不负沧浪一访临。对菊莫谈当世事，品茶犹识古人心。白云共住山前后，黄叶自知秋浅深。龙卧苍髯曾有约，鴈回分月供丛林。
重阳却喜无风雨，野菊迎人亦自花。年去年来秋又老，江南江北鬓将华。离骚如此那无酒，羁旅虽谙不似家。但得东篱堪种菊，尽容吾子岸乌纱。
春不多寒风已柔，数君到日正红稠。庵藏澹叟诗成集，山护醉翁书满楼。岸柳欲眠维鹢首，幕莲俱起看鼇头。无忘晓殿三千字，一洗公孙富贵羞。
寒入吟肩兀蹇鞍，灞桥风雪几跻攀。诸贤有意起更化，老我无能悔出山。谈到时文真破碎，情知吾道转间关。武元衡事传闻否，倦翼孤飞正欲还。
蟹之风月元无价，只卖百钱那是钱。醉堕多生贪爱业，贫随现在喜欢缘。以名怒尔吾何敢，谓腹负予谁不然。新与客尝秋已老，岂堪持到菊花前。
此行许老亦津津，连夜催将雪树春。溪隔更无尘土事，山矜便识谪仙人。云依栏过香仍湿，墨带冰磨句转新。丘壑自容吾入社，不论五马两朱轮。
我辈从来不入时，知心粗有砚相随。肯分雪屋十年梦，写作秋山一段奇。帘静堂深无比客，岁寒亭老有先师。梧桐带晚西风起，笑拂床头铁蒺藜。
相逢倾盖几何时，世俗于君亦诡随。但觉文名惊朽钝，径令诗腹化神奇。别来已赋三秋句，久欲尊为一字师。洗耳正须过习簿，强于太乙夜烧藜。
十载春泥溅客衣，江湖半已入吾诗。事今岂得文章力，心亦难求世俗知。山意向人如有语，鸥盟于我合归谁。月明昨夜欺寒梦，未了西斋竹外棋。
摩挲老砚欲生衣，煞欠梅花别后诗。明月夜怜无客共，故人心岂不吾知。相看白眼了无忤，除却青山更有谁。但得秫田供醉梦，世情付与烂柯棋。
一痴便了公家事，尽可与诗宽作程。书册不嫌官屋冷，香匜相对歙溪晴。熟知白鹭难为伴，烦见青山且寄声。此别不过旬日耳，又携孤啸上江城。
一盂之饭一盘蔬，底用横身犯毁誉。与世无缘空落落，登山有道但徐徐。体中不快惟读易，老去更贫常典书。四海谁知今夜月，梅花飘雪缟吾庐。
山畦夜雨入春蔬，此手犹存足自誉。甚爱踏青人已至，未能浮白子姑徐。有山拄颊宁须笏，无策资身不为书。莫向夕阳多感慨，百年长短一蘧庐。
钓寂耕闲老病身，何堪附翼与攀鳞。山中是处有诗思，天上自来无故人。岁事共知双鬓雪，梅花又过一年春。晴妍已有溪村兴，牛下柴车或可巾。
坎止流行一任他，年华其奈老夫何。贫知醉有回天日，早得闲为却日戈。野烧青归烟髣髴，溪痕晴涨雪坡陀。屠苏只对梅花饮，茅屋竹篱春意多。
那得工夫作往还，一犂取日破荒湾。春今又绿山中草，酒不能朱镜里颜。六十只余三岁在，百年亦是霎时间。村村雨色冥蒙外，已觉天公露一斑。
云泥隔断拜年人，天自怜予老病身。荠菜共挑元日雨，梅花未放去年春。风烟不尽惟吾老，造化无他只此仁。小试园林栽接手，山中亦是一洪钧。
初信东风入彩幡，自挑雪荠饤春盘。土牛又送一年老，野鹤不知三迳寒。筋力尚堪耕绿野，鬓毛并欲挂黄冠。无人共跨南山犊，便作寻花问柳看。
诗傥穷人莫送穷，但穷诗亦不须工。银幡雪柳人何似，翠缕琼丝菜则同。百事到头惟早白，一年弹指又春红。渔溪亦喜溪冰冸，新绿生肥撼钓筒。
入冬妍暖几兼旬，明日银幡岁又新。绝意六花无复腊，等闲一尺不胜春。老天咳唾何难事，瘦地耕鉏亦幸民。径就梅梢嚼清冷，相如渴肺久生尘。
历眼看看剩浃旬，山河大地一齐新。不成过腊都无雪，只隔明朝便是春。夜半有谁过剡曲，年丰无处不尧民。草亭只在梅花外，知与人间隔几尘。
花柳胚胎午夜风，一尊聊与破红封。醉余安用淄渑口，妙处元无泾渭胸。纸帐不知寒浩荡，银幡自爱雪髼松。小楼认得春来处，晴霭苍茫南北峰。
柳思花情晓夜春，空山烟水亦精神。闲中富贵阳和月，静处乾坤自在身。久悟前三吾是客，又经上七日为人。一蓑耕绿山南北，有赋何烦问大钧。
茅屋相看冷似冰，蒲团孤坐澹于僧。数行老墨闲居赋，一炷寒灯耐久朋。时异不供三太息，吾衰何啻百无能。后山亦有梅花月，不复年时兴可乘。
山蹊一色轻明玉，遮尽青青印屐苔。元夕不知今日是，春愁政用此时来。年华鼎鼎双蓬鬓，身世悠悠一酒杯。好事断无人问字，竹门隔坞不须开。
后门穿过荷葭坞，春草池塘一迳苔。尽废秫田妨醉去，旋苫山馆号归来。知无骨相取金印，莫与春秋著玉杯。自有梅花可人意，南枝开了北枝开。
愁霖半月办此雪，元夕山城特地寒。顿有园林春富贵，略无灯火夜阑珊。年饥那得花成市，天巧聊将玉作栏。百紫千红生意动，不知后土几时干。
雪林篱落行清晓，毕竟山人太耐寒。酒圣坐来春泛泛，梅仙飞去玉珊珊。草塘唤就荷葭坞，竹径生成花药栏。诗敌只愁成小怯，迩来自觉笔头干。
夜闻一霎两霎雨，春著村南村北花。紫绵扑扑海棠藟，翠毯茸茸沙蒋芽。游芳要非老者事，幽意自属山人家。东风莫漫尽桃李，留与绕屋深桑麻。
蛰龙怒欲起春霆，并挟髯虬上杳冥。老色干云鳞甲动，苍皮粘雹爪痕腥。物方神变谁能测，山不高深亦有灵。谁与护持诗墨在，略无风雨损吾亭。
茅斋坚坐日日雨，竹杖长闲处处苔。半面不曾梅别去，四愁无奈草生来。好山能费几两屐，胜日须倾三百杯。说与海棠毋造次，不论蚤晚待晴开。
山蛰惊尘已发声，移花移竹正忙生。相成老子一春事，只费天公几日晴。何以消忧惟酒可，无能为役以诗鸣。身其隠矣名安用，寄语诸贤月旦评。
巧语如簧不待频，东皇已为转洪钧。五更风雨知巢冷，几处宫商隔坞春。时说一篇新陆贾，横连六国旧苏秦。恃吾舌在吾何患，从古不无渠辈人。
已料天公作好晴，近山初试一筇轻。溪平染就縠纹绉，雨急眠惊瀑布声。醉里梨花俱瘦尽，梦中池草太愁生。未知谁是文昌段，看得春风亦世情。
山家凫鹜散平田，沙路云深屐屡穿。半醉半醒寒食酒，欲晴欲雨杏花天。春能酝藉如相识，柳自风流未肯眠。野老不知诗思好，但言啼鸟亦欣然。
僧不须敲饭后钟，自携茶去借松风。斩新山色佛头绿，依旧桃花人面红。春瓮贮冰摇玉螘，夜堂烘蜡缀钗虫。山灵共欲留人住，新月隔溪烟雾蒙。
未到山阴兴已阑，相传道路正间关。故人坐隔月千里，老宿肯分云半间。有客谁家无白酒，能诗何处不青山。一声啼鸟长廊静，花落花开春自闲。
池塘燕子旧人家，杨柳春寒一迳斜。夜读自生书带草，朝饥曾对米囊花。侯谁在矣山如昨，今我来思鬓已华。舍馆不知何日定，竹舆鸣雨又吚哑。
桃花红雨柳花绵，风物愁予重惘然。满目江山分楚越，旧游池馆锁尘烟。朝云漠漠今安在，夜月荒荒空自圆。只有雪衣孤鹤在，竹间曾共耸吟肩。
土润如酥麦已鞭，社公满意作丰年。吹筒挝鼓儿童竞，宰肉分膰父老专。欲事田园供岁课，未甘花鸟老春烟。客中不饮聋何害，正厌夜窗啼杜鹃。
十日春寒挟雨俱，新晴物色总欢娱。花曾识面若含笑，鸟不知名时自呼。流水短桥宜画取，煖风迟日有诗无。傥来须蜡登山屐，村北村南路欲芜。
唤得篷船载幅巾，岛烟画出渭城春。匆匆笑语情何限，草草杯盘意甚真。经岁别家千里梦，浮生寄我一鸥身。舟人报道潮平早，举白浮君莫厌频。
烟水初平稳放阊，解缨聊复濯沧浪。每年上冢天无准，是处下田春正忙。岁月可惊寒悄悄，贤愚同尽绿茫茫。早知识字能为祟，不废吾翁百本桑。
渔翁樵叟自行藏，裹饭过从乐未央。扑满自缘钱作祟，鸱夷聊以酒为乡。老来愿弃人间世，病去欲荒墙下桑。黄犊不嫌人日雨，村村犂晓绿微茫。
残雪初消月正明，茅簷自雨竹窗晴。肩寒耸耸吟诗骨，肺渴泠泠醉酒羹。苟有梅方成野趣，不多松亦作江声。高人合著山岩里，纵有穷愁彻底清。
野性最于鱼鸟亲，自知不是世间人。生成雪壑冰崖面，收得烟蓑雨笠身。杨柳春来青眼旧，山林老去白头新。毋多感慨令君瘦，独立斜阳一欠伸。
吾生身世信天缘，一死何须较后先。未怕时逢真太岁，或言寿过古稀年。穷余禄料虀百瓮，醉负生涯囊一钱。又见山林春意思，办随芳草落花眠。
天与之愚竟不移，经年兀兀槿花篱。拙于生事可无粥，工乃穷人頼有诗。只恁么休身是客，知何以故鬓成丝。寒欺雪屋青灯夜，六十犹痴始是痴。
绿绕西畴小作劳，溪村寒入旧绨袍。五穷政坐没梁斗，百技不如无口匏。获稻条桑豳雅颂，纫兰餐菊楚离骚。客来更话唐虞上，盍且卑之毋甚高。
春来多病感颓龄，草药泥瓶不暂停。身似漏船难补贴，齿如败屐久凋零。炎黄岂解留年寿，庄老聊堪悦性灵。长剑拄颐儿戏耳，底须麟阁更图形。
花柳村村奈老何，一春门巷断经过。无绳可系西沈日，有水皆随东逝波。妄想已空骑鹤梦，劳生亦厌饭牛歌。正须秉烛游清夜，转眼兰亭旧永和。
幽蹊几日不曾来，半是红香半绿苔。乐事每从忙里过，好花偏向雨中开。惯贫可使居无竹，高隠共忻山有莱。投老田庐筋力倦，不才多病两悠哉。
高下云藏野老家，纵横水漱竹篱斜。勒将春去许多雨，流出山来都是花。白首风烟三迳草，清时鼓吹一池蛙。身闲不耐闲双手，洗甑炊香夜作茶。
绿阴芳树鸟啼春，与客相携发兴新。半落杏花初过雨，微酸梅子已生仁。每寻诗去必迁坐，稳跨牛归不问津。筋力尚堪蓑笠在，莫欺老子发如银。
净扫山房不以贫，旋炊野饭唤比邻。子规啼处一村雨，芍药开时三迳春。丘壑自成安乐国，渔樵尚有老成人。茅簷相对坐终日，只说桑麻语自真。
山中从事亦贤劳，安得眠云独自高。两席地栽青紫芥，一株树接碧红桃。春风多可移花信，夜雨无声入土膏。那办工夫到诗句，溪灯穿屋未编茅。
世间尘土隔丘林，竹遶松园不厌深。一片野云人寂寂，几番山雨夜沈沈。桑麻事业本来面，竹帛功名过去心。持戒十年今始定，邯郸梦不到寒衾。
人间久矣倦迎逢，归路牛羊带夕舂。千点梅沈山店月，一溪烟咽寺楼钟。穷犹羞涩巉岩面，老自平夷磊磈胸。曾笑古人多晚谬，草庵虽小幸相容。
消闲未必在林泉，要自胸中别有天。面壁九年曾悟道，观棋一局偶成仙。不知老圃风烟外，请祝圣人香火缘。莫道秋崖长是懒，无求何处不超然。
不等薰风已问津，小楼无处认蹄轮。极知中岁难为别，未必明朝不是春。黄鸟閙时山寂寂，绿阴深处水粼粼。老来宁与芳菲竞，俯仰人间迹已陈。
亦爱卢仝屋数间，野猿臯鹤共跻攀。才登楼见一溪月，不出门行十里山。有兴自携残藁醉，无人得似老夫闲。樵青莫掩柴扉路，留与春风作往还。
诗卷空留紫翠间，风花飞絮岂堪攀。埋云已笑梦中梦，敲月更烦山上山。长短百年谁是主，死生一概匹如闲。病余勘破人间事，底用瞿昙说八还。
寒食清明数日间，青青杨柳与谁攀。乾坤不尽云边眼，冰雪相堪屋上山。时序只将诗拨遣，穷愁聊以酒防闲。无心自是长生药，莫误丹炉觅大还。
声名空自落人间，要是龙鳞不可攀。春水白鸥多载酒，夕阳黄犊饱看山。老吾于传懒成癖，之子有诗忙是闲。四海流传如见问，为言飞鸟倦知还。
不肯诸贤季孟间，归来云月尽跻攀。谁憎命达昔工部，未必诗穷今巨山。两鬓雪霜多是病，一蓑烟雨可曾闲。花前得酒微成醉，欢颊春红觉顿还。
住世间须出世间，世情何事苦牵攀。蟠胸自作三分国，觌面相悬两戒山。大好闭门赢得睡，不多识字煞妨闲。长须赤脚顽于我，未必淳风不再还。
晚云撩乱商量雪，家傍梅花合有诗。不寄一枝春苦吝，相思五夜梦先知。乘云而下惟姑射，得圣之清者伯夷。已戒管城三盥沐，讵令空手对冰姿。
杜宇声中鬓欲华，春风将绿又天涯。欠随江夏无双士，共看扬州第一花。想像烟云人跨鹤，淋漓诗句字栖鸦。蹇馿不管唐衫湿，醉兀归鞍暮雨斜。
野迳深藏隠者家，岸莎分路带溪斜。马蹄残雪六七里，山觜有梅三四花。黄叶拥篱埋药草，青灯煨芋话桑麻。一生烟雨蓬茅底，不梦金貂侍玉华。
三印谁分阳羡茶，自煎蜀井瀹琼花。数间明月玉川屋，两腋清风银汉槎。团凤烹来奴仆等，老龙毕竟当行家。相思几梦山阴雪，搜搅平生书五车。
百年三万六千场，拟挈乾坤入睡乡。世事何常云聚散，古人安在草荒凉。不禁杜宇催春老，莫怪吴蚕作茧忙。已擅一丘吾事足，人间蚁垤自侯王。
松萝为屋芰荷衣，只与凫鸥共钓矶。雌霓横溪遮雨断，雄风吹雨作尘飞。山林谁可闲来往，世俗难论真是非。颇喜雪舟王逸少，夜凉吾欲扣斋扉。
闭门老去著幽禅，趺坐时参柏子烟。书册懒随黄犊角，岩霏宁识白龙涎。蓬莱山复在何处，杞菊赋今谁与传。不道宝书天尺五，肯分风月到林泉。
浪漫东西不自期，此公犹有鬼神知。江闽易地谁为祟，晴雨在天皆及时。年熟且从犀首饮，宦情聊付虎头痴。举杯试问樵溪月，今世宁须我辈为。
脱巾无计避炎熇，安得长风上泬寥。自浴寒泉眉子砚，时浇苍石胆瓶蕉。老来转觉身为累，贫甚岂为山可樵。坐想草亭新竹上，一林碎月玉翛翛。
借使长空插羽翰，人间无地著高寒。一丘自作清凉国，两曜谁司赤白丸。老去诗犹堪杖屦，快哉风亦懒衣冠。贵人要与常人别，宝带围腰大耐官。
山城无处著鼇头，与客相携汗漫游。六月亦寒空翠合，一溪不尽夕阳流。有蔬笋气诗逾好，无绮罗人山更幽。白雪翻匙秋已近，洗吾老瓦起相酬。
凤皇山下芙蓉驿，零落残碑半蚀苔。黄鸟有时穿户过，青山无数折溪回。麦秋天气半明暗，蚕月人家忌往来。俯仰十年如梦耳，旧题剥落已尘埃。
江上归来即定巢，墙阴野竹破新梢。有人问字时相过，无事观书手自抄。世态十年多客梦，月明千里少朋交。茅斋亦有秋崖藁，留与青山作解嘲。
此身只合著林泉，安得缠腰十万钱。百事懦无拖地胆，一生愚似信天缘。青山有约不知老，黄犊与人相对眠。问讯春蓑故无恙，乱云深处更超然。
茅葺山堂竹打篱，尚余老鹤共襟期。一生朝市几何日，五亩园林都是诗。身后谁浇胸磊磊，命中不带印累累。薄田有秫聊堪酿，尽足秋崖作受持。
老去筋骸转觉衰，闲忙犹复费支持。傍山新接龟头屋，为菊重编麂眼篱。仕宦已忘如隔世，力田断不似逢时。北窗高卧美无价，山鸟竟知吾是谁。
古木苍藤自一丘，草庐吾亦爱深幽。断无俗物敢排闼，尽有好山堪倚楼。已老始知书作祟，不才宁与命为仇。石床只在松阴底，拳手支头百不忧。
才立班行便佐州，九年回首不渠留。千峰榭与柯山对，七里滩从严子游。未用笑谈惊五马，只销诗句狎双鸥。团纲殿最非吾事，夜半一编归借筹。
易在床头注未成，晦庵往矣与谁评。深衣静对山逾好，语录重抄眼尚明。春晚有诗供杖屦，日长无事乐锄耕。家风终与常人别，只听芭蕉滴雨声。
黄冠野服随孤鹤，竹迳松冈共往还。不肯避人当道笋，相看如客对门山。穷居作计未为左，造物于吾本不悭。径扫石床供昼寝，自怜诗骨尚坚顽。
虚老空山学圃翁，荷锄头白雪髼松。芥台如臂何曾梦，菜脑生筋漫自供。不料官园苍玉束，绝胜禁脔紫驼峰。更烦诗手剪春雨，剩与一番风露胸。
岂可常贫料此翁，斋盂顿有玉珑松。春山药草能同饭，夜雨茅堂未缺供。杞菊共传寒绿赋，柴桑不隔紫霄峰。冰甆嚼出宫商羽，一洗人间芥蔕胸。
山云一坞住山翁，菘韭成畦带雪松。飞食肉奚关我事，乳蒸豚亦为谁供。衡茅高枕人间世，蓑笠归锄雨外峰。曾读坡公菜羹赋，断无尘土到奇胸。
梦笔诸郎住笔峰，断桥春水肯过从。千岩万壑真仙吏，两屦一蓑予老农。铁硬脊梁长偃蹇，糊涂面目易迎逢。半生误我难相误，只许秋崖独自惷。
正尔梅蒸苦翳霾，翛然清庙得心斋。云连魏阙天尤近，树暗吴山雨亦佳。黄道正中垂日月，赤囊犹遽接江淮。思皇列考神灵在，傥许孤臣借玉阶。
莫怪山翁老更迂，竹庵终日一团蒲。万言万当不如默，百技百穷同是愚。往事自惊天大胆，近诗空撚雪成须。未忧卒岁无衣褐，紫凤天吴拆海图。
长啸出门山月高，古来宁独我蓬蒿。拙于生事岂无粥，犹有故情焉用袍。垅亩桑麻豳雅颂，亭臯木叶楚离骚。不知公相今谁是，已与人间久绝交。
野烟啼鸟各忻然，一枕山篱又几年。不可奈何天有命，久当已矣世无缘。跨牛仰面自横笛，骑鹤缠腰那办钱。芦苇秋声石桥月，只餐荷气亦成仙。
半坞幽深近物情，一筇老健惬山行。月于水底见逾好，风打松边过便清。鹤睡不惊舂药臼，鸟啼时作读书声。山翁两手浑无用，只把犂锄做太平。
无心出岫懒于云，生死交情一付君。五柳当门陶令宅，百梅共坞老逋坟。山虽甚浅略堪隠，砚不能灵并可焚。我亦平生轻俗子，向来鱼鸟自同群。
藏拙欲分萝月阴，十年回首愧重临。吾徒空倚横天剑，此老长闲布地金。案有法华山寂寂，门无俗客竹深深。瘦藤莫厌频来往，同社壶觞手自斟。
枉作江南半世人，安知五老不吾嗔。自参茶壑风烟美，略识庐山面目真。涧汲每思佳客共，云眠谁谓老师贫。秋崖只有诗如此，回向山灵报答春。
种田尽办瓮头春，倦矣风波谩损神。万事不偿双短鬓，百年等是一微尘。祇今蜗战谁知误，凡我同盟人认真。梦亦妄生颠倒想，何如明月自由人。
鴈鹜行余纸尾箝，岸湖老屋压题签。印文生绿空藏柜，草色蟠青欲刺簷。茶话略无尘土杂，荷香剩有水风兼。官曹那得闲如此，亦奉一囊慙属厌。
僦舍真如百漏船，一番风雨一骚然。从头避席遍迁坐，并手移书已绝编。叹息敢为三宿恋，支吾那得一囊钱。世间事更多如屋，聊复因循过目前。
水纹湘簟碧云厨，从旧诗穷一例无。豹脚群飞相料理，麈毛并落不支吾。泠然欲作乘风兴，老去谁临却暑图。付与北窗黄葛帐，逍遥略与世人俱。
送别孤山步绕湖，阑干尽处倚菰蒲。翁之乐者山林也，客亦知夫水月乎。万事不如归自好，百年聊与醉为徒。藕花初醒莼丝老，唤住罾船鲙腹腴。
谁唤山民亦此来，苍浪犹带野田埃。秋风吊古琴三叠，夜雨论文酒一杯。巨笔泻成鹦鹉赋，细书飞过凤凰台。恨君不入秋堂琐，校定雄文鼎亚魁。
问字无人载酒来，渴思老瓦洗晴埃。半生自作鸥盟主，何物遽移蛇影杯。官品强令松出世，家园苦忆芥生台。青衫潦倒枯荷似，慙媿炉亭夜聚魁。
解颐鼎鼎得匡来，浄洗诗脾万古埃。何以报君青玉案，谁其醑我紫霞杯。此生只可夸耕墅，小藁曾经到讲台。富贵自嫌吟骨瘦，底须雌甲问河魁。
沙头新雨没潮痕，独立苍茫欲断魂。如以长江限南北，何堪丑虏共乾坤。中年岁月疾飞鸟，旧隠文移惊夜猿。鸥鹭不能知许事，烟寒袖手与谁论。
安得蓬笼雨一蓑，芦花深处卧烟波。筹边事付韩擒虎，种树书传郭橐驼。从古市朝如此耳，搀闲天地奈之何。秫田虽少亦堪酿，底处不容人醉歌。
系船孤屿重跻攀，衰草荒烟亦厚颜。丁日不为春燕许，卯年犹放佛狸还。诸贤所恃江千尺，此虏奚为第一间。欲访前朝无故老，浪痕自溅藓花斑。
宗派鸬鹚烟雨外，钓蓑能得几多清。坐无相印田二顷，撚到吟髭雪几茎。剡曲船今寒昨梦，灞桥馿亦笑尘缨。南州高士难为客，相许相从文字盟。
沈郎吟处秋风老，今代何人诗斗南。炼石补天君特妙，追云逐月我何堪。极知才倍曹丕十，不但人如汉杰三。欲与东湖传活法，当家衣钵付谁参。
湖山雨过晚云湿，解榻文堂梦亦清。秋入黄香金粟粟，苔侵苍翠玉茎茎。虫鱼枉注书连屋，蛮触令人笑绝缨。讲罢肯同诗保社，有如江水敢寒盟。
芦荻花寒山月小，西风吹鴈又江南。夜谈往事六太息，老觉吾侪七不堪。举世人情如格五，平生分量等朝三。次山亦复漫吾耳，清梦何曾到四参。
蛮触追奔竞一豪，市朝酣战万灵鼍。斋房只在秋山外，吟卷自随明月多。问字人须烦谢绝，敲门僧亦莫谁何。竹宫曾见神君否，且乞天瓢为挽河。
生计萧条老杜陵，秋风检点又东屯。碧云句好山围屋，黄叶村深僧扣门。雨滑且留煨芋栗，夜长聊欲话田园。棹歌笑指风僧耳，已喜闻思断一根。
秋风寂寞断过从，只有残书伴夜蛬。官职到头三品石，世情对面九疑峰。人间漫浪老元结，鬼物揶揄刘伯龙。明日黄花定何似，无钱相待若为容。
廿年前此借僧单，留得松声入梦寒。岁月可惊吾辈老，风烟仍作故人看。山泉与佛结茶供，石屋无人蚀藓瘢。亭角雨晴秋更碧，断云片片泊栏干。
晴沙漠漠水沄沄，更倚翠微搔白纷。不可以风秋后叶，何伤于月晚来云。忧时自有夔龙在，投老政须麛鹿群。旋拾枯松浇瀑布，小奚亦足张吾军。
明河此夕会双星，滓秽圆清太不经。牛岂其然耕觳觫，女何为者嫁娉婷。闲中但觉人间巧，老去谁邀帝子灵。千古文章柳州事，解将蹇拙说惺惺。
昨夜秋风到汉庭，又催鹏翮上青冥。同年前有三人杰，浑化今联千佛经。路入桂花通月府，笔摇霜气动文星。宫商十四弦俱应，总向祁山一处听。
空烦社友问何如，筋力犹堪月下鉏。为米折腰长乞米，缘书损目苦观书。山翁迂阔每如此，吾道寂寥谁与居。独立西风人自老，枉悲宋玉不关渠。
秋风欲下题诗叶，午枕初醒破闷茶。六七里行溪诘曲，二三子共酒讙哗。乾坤何似一传舍，日月不停双转车。富贵政妨人作乐，抵须辛苦问乘槎。
云埋莎径闲看竹，瀑煮松风旋作茶。山骨未如诗骨瘦，涧声欲乱语声哗。相逢杯有友名玉，所恨坐无人姓车。到手新诗遣谁写，惊鸦栖壁落枯槎。
细草轻烟画出愁，一船明月大刀头。苔痕欲暗蓝田记，枫叶正寒江渚楼。无酒可浇鹦鹉赋，有山频典鹔鹴裘。功名正恐不免耳，拄笏练溪南北秋。
晚寒闲袖挥毫手，曲角栏干倚断云。丘壑尽容诗独步，江淮相望月平分。艰难鬓葆成霜茁，冷落梅花带雪芬。酒不能平诗磊磈，杯行到手已醺醺。
飞盖重临霜叶老，江山吞吐自烟云。诗情不论隔千里，酒令何妨宽一分。到处经行多旧感，等闲谈笑亦奇芬。平生不负梅花月，未是黄昏已半醺。
天地中间一叶舟，与鸥等是此生浮。江淮千里水天碧，南北六朝烟树愁。浪挟禹功吞巨海，寺骑娲石碍中流。渔蓑不涉兴亡事，自醉自醒今白头。
摩挲倦眼风烟上，万木归根叶已零。衰发不知何事白，遥岑只是旧时青。功名一梦屈伸肘，身世百年长短亭。莫向夕阳多感慨，夜寒重勘相牛经。
久矣寒窗美曲肱，绝交书到短檠灯。向来问舍渔樵侣，肯作归堂粥饭僧。耕罢夕阳牛觳觫，睡残明月鹤鬅鬙。年来老懒略相似，见兔何能便放鹰。
雨浥浮梁逗碧纱，短更催睡不停挝。一声鴈带塞愁过，八月槎随乡信赊。别后故人频入梦，秋来燕子已还家。相逢却喜诗无恙，醉墨淋漓黑老鸦。
晓入云堂已起单，病留法喜太无端。当涂月拟中秋见，建邺水仍江上寒。与世不供三笑别，暮年转觉四并难。鸬鹚杓有铜花绿，最负今宵白玉盘。
人间执热难为睡，起听松风视月明。天浄略无云一点，夜深已是鹤三更。自经秋后可曾雨，才入山来如许清。能得几多残暑在，草根何处不蛩声。
摩挲倦眼一登楼，鴈落寒声半古愁。付与老天推甲子，径将明月闰中秋。功名不直一杯水，人世宁须万户侯。坐对青山谈到此，政应举白与君浮。
天公不吝常时月，每到中秋苦作难。醽醁又孤今夕醉，梧桐仍是去年寒。萍花风老鲈鱼梦，芦叶雨宜鸥鹭看。我欲与公天柱去，月明多处倚阑干。
只与青山对面居，白云侵屦有诗无。故人咫尺隔千里，明月婵娟共一壶。鸥鹭盟应怜久客，梧桐雨亦问归涂。近来煞得秋风力，老桂吹香满座隅。
此君雅有冰雪操，阿堵难为金石交。亭上月明晚色浄，江头潮落秋声高。举杯相属非俗物，著我于中亦世豪。对之清坐欲忘日，凛有直气如吾曹。
风饱横江十幅蒲，秋声正有玉花鲈。淮渜一梦雨中别，岳麓诸峰天下无。场屋抵须新议论，书堂更做好规模。未知雪径青灯夜，谁记临分岸岸芦。
多情王粲怕登楼，谁遣人间汗漫游。莼菜梦回千里月，苹花老却一江秋。人如沙燕年年别，骚到湘累字字愁。正尔相观衣带水，角声孤起暮云稠。
索米长安鬓易丝，向来书剑亦奚为。无诗传与鸡林去，有赋羞令狗监知。两戒山河饶虎落，五湖烟水欠鸱夷。喜无光范三书草，此段差强韩退之。
面熟青山亦故人，霜逢肯负月粼粼。如闻行李且家住，未必梅花知路贫。荠老自堪供野饭，罾寒谁与鲙溪鳞。商量只有归耕是，不料归耕也误身。
苍潮漱雪尽风流，寒拥春沙了隽游。霜髓英英矜客梦，冰丝一一做诗愁。有骚风味秋能老，非酒生涯谁与酬。解佩楚臯云杳渺，月明正在玉搔头。
岁晚谁同涧谷槃，一牛呼犊野烟寒。村如有雪荞花白，山未著霜桐叶丹。是处丰登茅店酒，老夫闲散竹皮冠。醉归更草郊居赋，传与诗人作画看。
亦笑先生蔬一槃，云沈作坞卧荒寒。童颜并已无班白，槁面旧曾如渥丹。底用鱼烹双素尺，共知鹤化一黄冠。芙蓉冷落秋萧索，只有篱花耐久看。
山留迁客秋风寺，想得梧桐怨夜长。正欠蹇馿相就语，其如征燕欲归忙。苹花思与晴江渺，桂树寒生老月香。一路有诗烦拾取，寄书犹及鴈前霜。
秋容正待满林雪，春色因何到草堂。地脉顿回消息早，天葩不作等闲香。丹枫欲老已如许，黄菊同时未敢芳。不等岁寒催鼎实，角声自与月平章。
山寒苦厌连宵雨，溪滑顿添兼尺水。舆行两驿费十程，篷卧一篙余百里。世事乘除类如此，人生俛仰知何似。紫螯美不负秋风，但媿前头子陵耳。
集英赐对已专城，竟拂炉烟上翠瀛。跸静共传新太守，砚寒仍是旧书生。诗如霜月五更晓，人与梅花一样清。昨夜紫阳山雪外，漏传鼓角亦分明。
梅梢了未知寒在，剪取清溪作雪飞。正草绿章笺玉帝，顿惊碧宙舞瑶妃。卖刀我亦耕侯土，歌袴今谁典客衣。想得夜窗春满袖，燕彜香煖醉吟归。
此行许老亦津津，连夜催将雪树春。溪隔便无尘土事，山矜便识谪僊人。云依栏过香仍湿，墨带冰磨句转新。丘壑自容吾入社，不论五马两朱轮。
山入苍州翠作层，何年凿此玉崚嶒。瀑从峭壁飞将落，雪沍苍崖危欲崩。寺老尚堪支古佛，地灵不肯著凡僧。定应嫌客留名姓，云逼人寒一砚冰。
山肯相容作此行，又携老石寄江城。毛锥于我独无补，欢伯向人如有情。几梦不知连鴈远，一诗元只为梅清。蹇馿欲过吴门尉，云冻商量雪未成。
云冻窗櫺香未残，月欹沙渚角声干。相思千里梦初断，又是五更霜正寒。客路不知花代谢，家书只报竹平安。诗情却与山如旧，但做吾乡一等看。
江楼识面一跫然，语带烟霞似欲仙。山雨竟寒清夜约，好风吹落碧云篇。相逢客路思归日，几立梅花欲暮天。有兴话诗吾傥住，一蓑须办雪溪船。
雪屋灯寒费廿年，春臯悔不早归田。书无灵圣今犹尔，句有神奇亦偶然。如此溪山那得酒，幸而风月不论钱。三三习气除难尽，忽忆朱家书画船。
孤亭危受众峰朝，岁晚移床借避嚣。梅次第花春漠漠，鹤相随睡夜寥寥。诸公安用怒生瘿，老子岂为饥折腰。更入乱云深处去，极知与世不同条。
诸老鸣靴日上朝，有人幽处厌喧嚣。江乡十月稻成熟，茅屋一灯山寂寥。天不与生犀插脑，人今能几宝围腰。从吾所好宁相误，洙泗坛荒有玉条。
文如翻海百川朝，不说从前两耳嚣。径与此山俱寂寂，未应吾道竟寥寥。一生不办雕龙口，十万谁缠骑鹤腰。但得草茅休歇去，何如快活有新条。
闲民亦幸乐清朝，蓑笠过从语不嚣。儵忽岂能知混沌，玄冥颇亦识参寥。年华鼎鼎分杯面，筋力时时借树腰。月冷霜寒惊鹤帐，住山活计太萧条。
落帆曾傍芦花宿，借得先生月一滩。鸥鸟未忘吾道在，江山肯作故人看。树昏断岸潮声急，雪洗孤台石罅寒。最喜吾宗诗有派，每依苍石插樯竿。
瘦马孤征雪满衣，山长谁不念庭闱。灯寒竹屋无人共，月到梅花有梦归。抵掌相逢连夕语，转头顿觉十年非。武夷人老君行矣，莫待墨池春浪肥。
倦客京华鬓已疎，诗颠草圣了无余。别离菊酒才秋晚，流落椒盘忽岁除。东阁士应羞哙伍，北山人有绝秦书。草芦十具牛如办，却是求田胜本初。
老年梦不到歌姝，一笑离尊孰与娱。岁事沈沈江上月，时情泛泛水中凫。路贫如此谁来往，山意于人定有无。牢落不堪持说似，诗成时一寄奚奴。
与客敲门野竹边，蹇馿何许兀吟鞭。苍头不访孤山鹤，素手空回剡曲船。书不疗饥聊尔耳，酒能作病岂其然。曾留一则山中话，可问南湖雪后天。
老藤支我步湖滣，借与晴光一欠伸。杨柳得春青眼旧，山峦留雪白头新。铁琅珰语寻斋钵，银鱍剌肥收钓缗。有两黄冠共棋局，相携便作所欢人。
晦庵呼我住山南，五老人知百不堪。极目无穷江渺渺，满头归去雪毵毵。吾生只可龟藏六，世事何如狙赋三。政有梅花管迎送，岁寒行路饱曾谙。
淝水风声欲破苻，文城雪意趁禽吴。诗筒拟醉玉跳脱，捷羽已飞金仆姑。剡曲但能乘兴逸，灞桥仅不负诗癯。那知莫府文书外，更解飞琼打阵图。
扬州二十四桥月，莫作灞桥同调看。诗果位登银色界，酒风流倚玉阑干。六花比似琼花巧，一岁翻成两岁寒。明日屠苏催短鬓，过从更觉欠袁安。
作笺拟上朝元殿，为说梅须雪转香。杯隽已生诗意思，砚寒更作夜商量。轻明玉费天工巧，顷刻花催帝子忙。醉梦蓬莱宫阙冷，共题新曲按霓裳。
雪易商量不等诗，径传寒令舞冰夷。梦分晓殿香仍悄，心到春蓑帝未知。拟寄新花夸北客，共怜英气小南枝。冻云满有丰年意，并与农谣入燕彝。
春声宾鴈鴈宾年，倚尽沙头欲暮天。苍石生成严子濑，雪篷画出剡溪船。相望江树隔千里，不与梅花留一钱。此去更寻林处士，南山之后北山前。
夜寒吹角落孤城，吹得诗成天未明。雪沍宾鸿催岁事，霜晴乌鸟作春声。一床书老客中梦，二顷田微郭外耕。但得年丰歌袴饮，茅斋犹有旧甆觥。
晓听炉亭泻竹声，老仙呵墨已诗成。春连宇宙开皇极，天与君王作太平。草木有生皆润泽，山河无处不清明。寒蓑莫袖垂纶手，万里长江一艇横。
飞到裘茸不肯飞，危樵孤倚暮江时。袁安家在鸿蒙外，剡曲人谁汗漫期。氛祲不传青海箭，丰年又入紫皇诗。春风吹落人间世，只有梅花圣得知。
酒渴来时海不供，山寒餐玉有奇功。柘浆滴处丝糕紫，冰盌擎将片脑松。透骨洗清烟火气，满腔顿著水晶宫。人间尘土何堪住，径住琼瑶第一峰。
山云之东东复东，一蓑寂历鸣霜风。傥来轩冕外物外，别有宇宙中扃中。春容已自柳梢碧，人面未必桃花红。六十看看遽如许，世间白发何曾公。
雪瓮冰齑了岁除，停杯且听话迂疎。山居虽窄可无竹，家计甚贫犹有书。但觉是非惊化鹤，不将喜怒等群狙。耦耕久与邻翁约，春雨宁辞手拮据。
青山不似岁华老，白酒最于鸥鸟亲。十事九休书作祟，百无一有砚生春。贫中只是寻常日，醉里何知见在身。却喜东风公道在，池塘吹绿涨痕新。
雪侵横驿苔枝古，莫作江南一样看。酝藉春情何逊老，棱层诗骨孟郊寒。也知余子十分俗，雅有书生半点酸。政恐刘郎识桃耳，相从冷澹亦良难。
黄昏疎影横斜月，说似诗人仔细看。藓树卧龙鳞甲老，霜桥立马骨毛寒。共寻雪句心犹苦，只嚼冰须齿亦酸。涪老未为知己在，水仙毕竟弟兄难。
自洗铜壶倚碧栏，丁宁莫遣俗人看。春柔转觉沈郎瘦，雨重那知范叔寒。东阁酒深诗兴浩，南枝月冷角声酸。孤山逋老曾题品，到得吾曹著语难。
白玉为堂月一栏，何如茅屋雪中看。笑堪索否便堪醉，盟可寻欤不可寒。枝北春风惊婉娩，江南烟雨几悲酸。清香吹落骚人手，墨妙笔精并二难。
水曹为骨逋为髓，风雪灞桥谁共看。千里梦回归路远，一枝春占暮江寒。飞飞两片犹堪醉，点点晴香亦带酸。双玉瓶干情正洽，与君落笔不辞难。
雪涧偶逢山泽癯，相携茅屋对团蒲。古心不为世情改，老气了非流俗徒。三读离骚多楚怨，一生知己只林逋。诗成不值渠为伴，持醉主人双玉壶。
才有骚情例合癯，只销清供老伊蒲。孔方兄自非吾党，木上座堪寻酒徒。寄子梅花逢驿使，败人诗兴苦催逋。夜寒梦到西窗竹，明月一床冰一壶。
南枝寒尽著花迟，入我新年第一诗。明月向人应有语，老天于物本无私。自逋之后谁相得，未雪以前春不知。尽让世间凡草木，再三守此岁寒姿。
暖酣翠袖倚清妍，露洗轻红待举鞭。娇懒不知春二月，风流堪聘晋诸贤。天生富贵家何在，花有神仙谱未编。谁锁二乔深院落，只将愁思过年年。
残风剩雨今如此，莫遣臙脂雪满枝。洛浦梦酣花半醉，华清浴困手双垂。一杯而别亦何恨，十日之春能几时。不遇少陵休怅惋，醉中试作补亡诗。
海棠寂寂香埋玉，山雨浪浪负双足。闭门长憾虎头痴，对客不供貂尾续。径呼伯雅相拍浮，试坐毛锥三沐浴。满身花片为谁春，政欠太虚明月烛。
闭门十日雨淋漓，洗尽红香了未知。才一霎晴齐睡去，几何人见半开时。世无解语玉超脱，春欲负予金屈巵。自是晦明天不定，非干工部欠渠诗。
醉红睡去不胜扶，遮尽丹荑盖绿芜。四立壁成花世界，一年春在锦屠苏。山中富贵遽如许，诗外豪奢有是夫。已与妇谋须斗酒，不知明日定晴无。
楚箨并刀社雨前，掇红接紫自年年。颠风稗子僧成佛，白日烂柯人诈仙。半霎时移愚智性，一丸泥夺化工权。可怜人自生荆棘，却变初心失本然。
自种幽香傍短櫺，荷锄政用雨冥冥。山家安得瑞龙脑，春事不专红鹤翎。持向东风论甲乙，与遮西日费丁宁。何年得似熏笼锦，茗盌时时为乞灵。
此君乃有宁馨儿，犀角丰盈玉不如。老去烟姿元耸壑，生来风骨已专车。诗肠惯识猫头笋，食指宁知熊掌鱼。莫遣匆匆上竿绿，一春心事政关渠。
马嵬残恨久销沈，花撚粧痕尚不禁。当日愿为连理木，春风不负合欢心。病维摩减诗情尽，穷孟尝添酒债深。醉面欲醒如有旧，沈香亭北记曾吟。
洛阳儿女惜花残，认得愁痕入黛峦。夜雨正惊春冉冉，晴风欲堕玉珊珊。一诗自直连城璧，千叶谁分径尺槃。烦与丁宁留醉在，窗绡深掩护轻寒。
不识桃花过一年，已甘无分牡丹边。开园肯剪夜栏雨，抱瓮亟分山涧泉。书室乍惊春富贵，草庐谁结酒因缘。如闻花贡今成例，独未时情也自贤。
丛丛低绿玉参差，抱瓮春畦手自治。地暖乍离烟雨气，岁寒不改雪霜姿。太真妃以香为骨，虢国人嫌粉涴眉。莫道秋崖无造化，解令朽壤出神奇。
草塘晚泛亦佳哉，谁为贫谋献鲙才。自入船来银泼剌，且留客共月徘徊。不须溪友投竿线，径与诗人上酒杯。著意出奇殊未也，柳边又报瑞莲开。
柳边又报瑞莲开，持与南薰讨论来。君子花宁儿女态，隠居人岂艳阳才。一经在昔曾双荐，三世于今不异财。自有老天知我在，草塘晚泛亦佳哉。
得种初非相府莲，谁令连蔕擢山泉。东西玉已几相属，大小乔今双欲仙。坞曰荷嘉真是矣，人言花是岂其然。山居但忆远公社，却与遗民孰后先。
五月梅晴暑正袢，杨家亦有果堪攀。雪融火齐骊珠冷，粟起丹砂鹤顶殷。并与文园消午渴，不禁越女蹙春山。略如荔子仍同姓，直恐前身是阿环。
霜林蕉叶尚横陈，不易禁寒夜向晨。以貌取人通体似，其心如我别般春。两年开就花何晚，千里移将句有神。待学伊蒲修浄供，自烹菡萏当猩唇。
水驿山城几往来，雪鸥亦怪面生埃。径归不为麒麟楦，多病竟孤鹦鹉杯。老子地寒余草迳，广文官冷合兰台。山居美不堪持赠，云湿堕樵羹芋魁。
乱山深处有谁来，诗砚荒寒一寸埃。特未可知天下事，断无相负掌中杯。人传梅隠近入幙，我但糟丘高筑台。竹友松朋真耐久，可曾将口问花魁。
两屦适从何许来，双蓬无处避风埃。江湖谁共月千里，轩冕真同水一杯。纵有穷愁侵病骨，断无荣辱到灵台。只销处士星明润，未用三台入斗魁。
山中寂寞无与语，陇客适从何许来。每慨俗人言少味，宁知凡物忌多才。关山坐隔月千里，湖海相忘酒一杯。毕竟与渠毛羽别，窥簷群雀漫惊猜。
逐客无书入帝城，灵光今阙几公卿。当时何敢书三宿，诸老谁招鲁两生。双碧崔嵬容雪卧，一黄觳觫了春耕。极知穷薄难为力，犹幸林间识太平。
云卧空山抱月明，不将此手揖公卿。诗狂肯换五花马，酒兴径乘双玉缾。老子胸吞云梦泽，夜寒笔卷雪涛声。三生杜牧能容否，醉眼何妨一笑横。
白鹿遗书山泽癯，归来花木尽堪娱。功名之梦晦庵晦，礼乐其家迂叟迂。雪屋一灯春夜半，竹山千古暮云孤。雨寒愁绝兰亭禊，灵寿空余九老图。
剑吼空山鹤梦寒，聂仙夜访碧云冠。两山拔起烟尘外，一壑归来天地宽。月满石坛朝斗罢，云眠竹所乞诗刊。松花落尽不知晓，留得残碑与世看。
倒泻银河洗肺肝，初传冰句落人间。吾州谁继龙溪老，内相宁论豹尾斑。汲冢以来书尽读，商盘而上笔追还。岂无名字藏金匮，只与君王丐一闲。
旋踵之间政事堂，挂冠神武一何忙。松风醉卧山前后，梅障留题春在亡。八十磻溪才事业，百年落水自平章。老天肯使斯文坠，剑履已空笙鹤翔。
未论知己定谁欤，却恐春臯失故吾。穷老不随时世薄，行藏犹识圣人污。陶元亮已觉今是，祁孔宾毋费夜呼。便拟耕桑教豚犬，不令渠辈指之无。
谁放词林出一头，穷愁自欲著春秋。传杯有手堪持蟹，解佩无刀可买牛。何苦文章惊海内，已甘烟雨老岩幽。芷汀兰渚离骚在，付与春江自在流。
有山无水山枯槁，有阁无书阁未清。作计者谁三太息，美君于此四难并。宰官身落秋城柝，处士星寒雪墅耕。蚤晚樯竿插苍石，重拈秃笔与逢迎。
万事于吾一羽轻，未忘情处圣人清。抵须赋奏长杨馆，只以诗为细柳营。岁月凋零霜后叶，交游聚散水中萍。短书忽到维摩室，未信已寒文字盟。
愧面何堪见客星，移舟且莫近前汀。鸥沙草长连江暗，蟹舍潮回带雨腥。归去尚余初茧栗，生来能费几笭箵。诗肠一夜生芒角，试问故人双玉缾。
生无燕颔可封侯，贫有牛衣可省愁。老矣江湖双短鬓，悠哉天地一归舟。野夫畴昔友麋鹿，人世是非风马牛。口角雌黄吾岂敢，并忘皮里有春秋。
行辈参差落后来，未经老笔扫氛埃。闲知天地摩铜狄，莫误春秋著玉杯。断藁略堪供醤瓿，骚人径欲筑诗台。更烦同舍郎题品，只欠同年旧榜魁。
君家集有陆参序，老笔夸张歙大州。三百年来非昔比，二千石喜得今侯。早田已槁曾关念，旧石虽奇不到收。沃沃桑麻山雨外，归欤甿亦买羸牛。
吾州可但佳山水，薰沐诗书自不同。牧守曾留今相国，郡人况有我文公。诸贤雅欲相俎豆，一念底须多缿筒。三十六峰吟更笔，只将无事过年丰。
击楫涛江二十春，平生踪迹已成陈。秋城一别芙蓉老，夜柝几番杨柳新。社燕欲归仍择木，佛貍不死每惊尘。如闻露布今三捷，莫遣天骄返只轮。
昔我林臯麋鹿姿，云胡今我复来思。舟行严濑多逢雨，山识吾宗少有诗。风月厌谈当世事，乾坤独与古人期。西湖烟水春无恙，坐想梅花圣得知。
唐家甲乙尊门族，谁有流传直到今。一代衣冠王子表，三朝雨露圣人心。曾经竹巷醉双玉，尽出花绫诺百金。湖海半生今见子，摩挲未负老侵寻。
幸自青山肯见分，一蓑何不竟眠云。鱼肥西塞尽堪钓，鹤怨北山谁勒文。自脱唐衫寻辇路，只将周易对炉薰。追奔蛮触非吾事，终欲茅庐老聘君。
兰亭人寂几何年，著我糟丘亦冗员。寻访雪溪无酒债，主张禊帖有诗权。千岩秀处书如堵，五月凉时藕似船。只么拍浮真足矣，底须妄想到花边。
杀气犹缠岳字旗，秋风铁马已南归。和之一字误人国，今且百年遭祸机。白骨自荒公论在，青山良是物情非。羊腥犬秽长陵土，泪落囊封御笔依。
皇天老眼定何居，祸酷如公古亦稀。酖毒不令猜叔子，药家谁实死颜畿。人心纵崄难清白，世变不磨真是非。毕竟若为书史册，暮江倚徙泪沾衣。
同谒翘材话直前，别才信宿讣惊传。等之百世无今日，杀我三良不半年。公与朝端清到底，人言次相直如弦。奏篇共上寥阳殿，未必精忠隔九泉。
孔堂雨宿盍儒簪，自与诸儒守诲箴。白发一经流俗眼，青山千古圣贤心。夜窗灯冷书如堵，春草坛荒杏满林。想得梦回科斗壁，隠然丝竹尚遗音。
入开图籍底须箝，谁校蓬山三万签。有竹两窗聊下榻，为梅一笑几巡簷。虎头食肉亦安用，熊掌与鱼那得兼。好事人来勤载酒，纵无奇字不渠厌。
绿渍苔痕蚀断碑，摩挲名字笑衰迟。云寒昨夜人何似，雨锁重门春不知。莫倚离骚堪仆命，从来造物亦儿痴。转头十五年前话，独立东风举似谁。
矮屋曾分雪夜灯，相期各已上青冥。得官谁谓非黄甲，如我今犹祇白丁。别久不论清浊酒，情亲或梦短长亭。一生科目十名上，自有君家旧典刑。
文物声明极盛秋，傅岩人不待形求。笔扛龙鼎雄豪在，手拔鲸牙汗漫游。温饱定知非雅意，治安谁与借前筹。老予曾到慈恩顶，更放诸贤出一头。
绿阴门巷冷沈沈，何许文书忽见寻。谁爱屋乌方引玉，同骑竹马或登金。今吾久已忘人世，故纸焉能损道心。只有断云知此意，为驱一雨洗山林。
一筇一衲出山相，不道斯人故可人。我已久闻挥翰手，师宁相对坐禅身。山林有味青灯古，天地无情白发新。认取本来真面目，瀑泉诗好未知津。
客有携诗夜扣扃，典衣何惜倒吾缾。山城难觅葡萄绿，竹火终强鹁鸽青。迕俗坐谈扪虱略，治生欲读相牛经。向来人亦多称好，正坐无钱语不灵。
王髯过我秋崖底，未识青囊且对棋。万事只销三字好，一生宽破百年痴。有田种秫便可耳，无分读书姑寘之。苦劝勿寒场屋梦，此言却恐白鸥知。
莫问渊明隔几尘，归来瓮面绿粼粼。醉眠明月元无价，对画凌烟自有人。绝口不谈当世事，掉头宁作太平民。春来春去棋声外，不管人间局面新。
又抛蓑笠出山来，那得江鸥不见猜。一醉真成吞溟涬，三人曾共住蓬莱。翰林词伯玉为骨，直指绣衣霜作台。莫笑樵溪穷太守，短篷烟雨亦佳哉。
春风定何物，所至成芳妍。墙阴树憔悴，宁识岁月迁。今晨步吾屧，珠缨粲红鲜。余酲不胜扶，背面低晴烟。风日不贷人，坐恐随翾翩。强起从吾游，一笑俱嫣然。
酌我紫金盏，醉此红玉蕤。为经老天手，元气之所滋。万生有不齐，时至俱纷披。一一得自性，亦岂造化私。君看枝上花，荣落方自兹。所可必者性，不可违者时。
西风忽凄厉，皎月流素光。客从何方来，兰佩芙蓉裳。挥琴发哀弹，夜寂山苍苍。可人者曲生，挽我无何乡。醉中眇万物，拄颊歌沧浪。
毛颖轻俗子，孔方疎吾曹。未须奴事钱，正可仆命骚。持此将安之，聊足以自豪。向来与诸儒，尚论夔与臯。此言终当酬，时命不我遭。欲语恐惊纷，卑之无甚高。
过恭为足恭，过敬为缪敬。礼犹不可过，况以毒攻病。甚毒伤冲和，一快丧躯命。万事有厥中，毋使血气横。子姑小徐徐，亦或见自性。忽轻梦中语，克念可以圣。
清明乍佳游，适与元巳并。但有松叶醪，宁须杏花饧。渔篷半篙绿，烟雨涵幽清。缅怀兰亭人，高冢亦已平。空余数行墨，日月老送迎。不知狂李白，醉面骑长鲸。宇宙曾几何，一笑吾诗成。
制芰以为衣，缉荷以为屋。樵水秋夜寒，悲风入琴曲。不怨山泽癯，有道式金玉。百年肘屈伸，万事手翻覆。拙哉富贵人，胡椒不论斛。何如遗编诗，自足寄幽独。贫者士之常，前言炳如烛。
踏云课园丁，趁雨鉏菜甲。土甘春绕畦，烟重晓携锸。毋令蔓草滋，旋拾枯筿插。诗肠风露香，碧脆已可搯。谁言庾郎贫，未觉三韭乏。那知世有人，犹嫌万钱狭。
高梧动凉吹，月色如新磨。吾侪冰雪胸，如此良夜何。二客信不凡，一局欲烂柯。中庭人语寂，玉佩鸣相摩。胜士何洒落，俗子谁讥诃。安得玉跳脱，酌我金叵罗。昭华不露面，独茧抽长歌。径令郑子真，飞梦巫山阿。
落帆鸬鹚步，倚策羊裘轩。纷披穉筿闲，森鬰古木尊。幽蹊石齿齿，醉袖风翻翻。缅怀台上人，老藓双骭存。宁知天九重，不博月一痕。咄哉侯君旁，坐受富贵吞。先生无乃误，肯与痴人言。吾诗亦赘矣，舐舌不可扪。
苫以连茹茅，编以带叶筿。俾予茧栗犊，安卧烟雨晓。架犂初学耕，敲扑固不少。我廪何时高，尔室勿嫌小。半山月荒凉，四壁云缭绕。相期一饱外，短笛秋渺渺。黄钟忽满脰，声欲撼林杪。岂叹不耕人，华榱上云表。
山欲窈而深，路欲缭而曲。向来始开荒，惟恐日不足。松行四五里，云绕上下谷。振衣千仞冈，邀月喷横玉。于今曾几何，此与不可续。一筇筋力疲，篮笋或更仆。平生爱山心，安得两黄鹄。昔如鸿翩翻，今如驹局促。盛衰固其常，细甚太仓粟。付之琉璃黄，浇以葡萄绿。
吾州固多士，霞珮相上下。懿哉考亭老，伊洛与并驾。清庙荐鼎彝，黄琮加缫藉。遂令晋之鄙，嗜学如嗜炙。岂徒挟老笔，秋风趁雄跨。奇文吐寒芒，明月夜相射。要当抱遗经，与帝陈广厦。平津二三策，夫我则不暇。士以器识先，兰鲍在所化。行矣其勉旃，勿为子虚诧。
秋宵一何长，客梦一何短。坐为识丁累，弹铗落孤馆。所思渺寒江，苦惜会面罕。岂无相携人，情话谁与款。昔为爨下桐，今为沟中断。江风摇青灯，几砚尘欲满。不惯事典签，与子书亦嬾。传闻教辟雍，如乐得嶰管。诸生声利尘，颇欲一湔澣。何时夜雨床，共话晴云盌。
合合官蛙鸣，齁齁老牛喘。政坐一朝喧，作此十日沴。天公信难料，气候随手转。吾贫了目前，遽脱春衣典。宁知昨夜雪，缩若蚕作茧。坐令鼻流沫，客邪闭关犍。畏风甚防秋，畏酒甚把浅。呼童语之故，有客姑谢遣。使吾早自觉，安得讹谬舛。乃知天下事，以谨失者鲜。
吾贫自无家，客户寄村疃。槿篱月三间，荒寒天不管。燕亦何所闻，乃于我乎馆。岂以菊未莎，而有竹可款。不叩富儿门，宁为老夫伴。此意殊可人，然亦似吾懒。所须半丸泥，不费一秉秆。云胡及风薰，相宅无乃缓。勉哉尔翁姥，坐席宁暇暖。主人当贺成，落以晴云盌。
老我不解事，束书别溪堂。宁知十日雨，换此两鬓霜。苔滑螾争席，云蒸蜗篆梁。移床夜避湿，仰见天隙光。长安亦何好，肯堕声利场。人情爱吾庐，对此良自伤。蚤知一官误，悔不三迳藏。沙觜竹万个，屋头木千章。晴当相与屐，雨亦可以觞。毋令鼃黾曹，张王喧我傍。
今夕复何夕，翠笼蒲艾香。明朝做端午，节物追楚乡。客从何方来，寄我锦云章。江山渺何许，宛然挹清扬。忽忆老先生，方上千岁觞。北园竹万个，想见清簟凉。安得子列子，御我藓古傍。剧谈坐抵掌，一吐冰雪肠。当时写巴曲，本拟书数行。笔阁不得下，聊与歌慨慷。迺今亦复尔，歌短意则长。
骄阳挟融风，合力为此旱。南山肤寸云，六合望弥满。怒吹不待族，赤日行火繖。幽窗几长身，玉立拯萧散。中干不自持，槁项何足算。以兹占西畴，可想一本秆。社公亦耐事，水旧不渠管。方勤玉食忧，下令屠牛坦。坐令宰平手，无肉醉町畽。但闻宽大书，已责宁使缓。龙湫有潜鳞，鬰屈睡欲懒。移文颂风伯，九关谁可款。
衰老不耐暑，喜甚秋咫尺。秋来几何时，炮煮乃尔剧。老夫大失望，亦自媿两屐。青山吾故人，可想不可觌。农家请言田，使我舌屡唶。六月潴为泥，七月稿为腊。十无一二存，政苦蝗狼藉。吾饥不能腊，子热不能夕。子热犹可凉，吾饥那可常。
吾生如征鸿，岁月如脱兔。江上烟雨寒，花老春已暮。肯辞白发亲，我盖坐贫故。文章未得力，儒冠岂余误。至能我辈人，未随时俗恶。青灯竹窗底，健论时一吐。风雷万马奔，沧溟百川赴。策名藉奉常，颜色若有迕。堂堂湖海豪，岂供折腰具。欲于我乎馆，西山美无度。谨勿袖笏来，恐犯西山怒。
澄空四无云，明月如凝霜。岸巾南窗下，领略今夕凉。鸱夷渴生尘，风味不可忘。欲上排九关，笺此世故忙。百年几今夕，今我持空觞。竹君自可人，清影飞度墙。挹彼风露姿，浣此冰雪肠。明当醅瓮熟，春溜翻糟床。良夜难虚拘，当复会此堂。所不偿予言，有如明月光。
竹君颇介特，高节凌秋霜。朝来雨声寒，意色俱凄凉。此岂子败盟，而不能相忘。秋色雨亦佳，遣我冥搜忙。离骚日在眼，捃摭方滥觞。安得灵运屐，共窥公干墙。涉世三折肱，悲秋九回肠。脱巾漉浮蛆，醉卧六尺床。竹意亦自持，俨立何堂堂。会当有良夜，披户延寒光。
我贫良亦囏，未老生白须。策名奉常第，年已三十余。半生苦无几，宁不欲疾驱。山麋野而僻，所至皆崎岖。一登督视府，两驾太守车。意见有不合，索去不待炊。所以二十载，同一优侏儒。岂如云水身，自适瓜芋区。夕吾酒一瓢，朝吾饭一盂。贫贱与富贵，本自无羞殊。寄语刘伯龙，毋烦鬼揶揄。
人生有穷达，不系才不才。造物所付与，圣贤不能回。君看孔孟氏，遇世何如哉。岂其有不如，王驩与桓魋。以兹自忖度，所遭已逾涯。前瞻固不反，后顾又可咍。同时第进士，或未离蒿莱。归来亦云幸，潇散月下杯。山池芰荷过，野岸芙蓉开。幅巾一筇竹，适可眠秋厓。
左耳听比邻，哀哀哭其夫。家破肉未寒，欲与死者俱。右耳听嫠妇，呱呱哀其雏。夫亡仅一女，不自禁毒痡。揽衣夜向晨，铙鼓何喧呼。谁何过丧车，送骨荒山隅。中年自多感，人世何所娱。闻见又如此，坐叹岁月徂。明朝计安出，痛饮真良图。
诸老遗书在，情亲独考亭。学卑时俗陋，文起众人醒。壮笔扛周鼎，危言耸汉庭。群公俱避易，吾道未凋零。纶綍泥封玺，蓬莱月锁厅。冰霜寒挺操，霄汉倦梳翎。有碣留南剑，无心徙北溟。一襟梅野雪，半世草堂星。晚对螭坳墨，亲探虎穴猩。豹关传晓跸，蛰户动春霆。彼相隳人纪，臣言准老经。纲常通宇宙，机阱骇朝廷。躔宿惊霄陨，乾坤为昼冥。囊封争论切，诏敕费丁宁。愤极空流涕，时平竟失刑。忆曾歌楚些，忍复吊湘灵。光蚀星奎壁，冤沈古鼎铏。茫茫千载恨，不尽月岩青。
吾州断云边，山水则大好。不知几何年，有一晦翁老。去为考亭人，草树日枯槁。儿时所钓游，岂不槩怀抱。归来乎令威，杖屦费幽讨。寒绿翁家塘，昨梦几倾倒。田田君子花，籍籍书带草。谁其月三间，聊以寄吾浩。翁今为飞仙，落叶纷不扫。滕侯所书绅，岁月略可考。诸郎表章之，三峰倚晴昊。藐予抱遗书，生世恨不早。至今章句间，兀兀首空皓。缅怀草堂云，春风动芹藻。
秋风昨夜起，碧宙已澄穆。肯乘鸡栖车，远过蜗壳屋。纵无二顷秫，亦有两窗竹。喜逢谏议面，未负将军腹。灯寒一夜话，梦破十年读。贫味故自佳，柔蔬雨中绿。
金筛薜萝月，玉戛琅玕风。石根一睡美，幽尚谁与同。丝棼俗士怀，颠倒崔烈铜。竹筇肯俱来，独予两诗穷。匏瓠亦缠藤，永日闭梵宫。土花侵道碧，晚翠初空蒙。革华共徘徊，爱此山丛丛。木犀约重游，小待香玲珑。
金谷已尘土，珠履如飚风。石崇与平原，痴处正尔同。丝毫挂世网，空锢南山铜。竹窗理残书，久已不讳穷。匏樽吾秋人，许访青莲宫。土甘蔬亦香，小摘空蒙蒙。革革有鸣禽，留我幽花丛。木屑落飞谈，烟霏晚葱珑。
共搜括中奇，邂逅瘦筇两。溪甘茶自香，雪尽梅更爽。砚寒了佳娱，林迥答幽响。日暮僧不归，山云自来往。
坐兀忘昼长，睡熟苦夜短。一衲六十年，肘见不渠管。华鲸撼林樾，饭香云子盌。欠伸起卧堂，云何师不懒。
大杨风日春，小范林壑秋。去予几何年，各已如云浮。谁歌黄金缕，共醉白玉舟。梦中到蓬莱，名字留岩幽。宁知地下郎，草记天上楼。老石翠岚湿，古篆苍藓稠。摩挲踞虎兕，鬰屈蟠蛟虬。想当得意时，落笔不自休。江山有二老，文字照九州。神物俨护持，剥蚀吾奚忧。是间定何许，玲珑窈相绸。云根与僧憇，雪罅如神锼。欲呼古时月，为洗今人愁。梦耶其非欤，起坐搔白头。
喷腾浙江潮，奔放吕梁水。人情骇奇观，所见涛浪耳。见浪不见澜，滔滔者皆是。天晴风日佳，试叩二三子。
月从东峰来，岂但千里共。四天本无壁，谁不得受用。而彼山中人，塞向以自拥。径烦子陈子，普请作清供。
夷齐首阳饿，宇宙难弟兄。同心倚雪厓，世外一羽轻。紫茎孕双茁，岂有儿女情。贤哉二丈夫，万古离骚情。
客梦落江外，时情付杯中。愿言烽火低，不到甘泉宫。吾道易荆棘，此身久萍蓬。鹤眠伴官屋，犹有林下风。吹灯读离骚，佳处时一逢。
嗟哉蠹书鱼，生死文字中。向来阿房赋，谁奏明光宫。长江一帆雨，半世双鬓蓬。酒边得吾子，擘蟹谈秋风。江南有茅庐，山色相迎逢。
飞盖临边城，敌在吾目中。古今一俯仰，衰草迷隋宫。书生故倦游，庞眉感秋蓬。安得双飞鸿，跨此万里风。下视渺尘土，毋与俗士逢。
月寒弄清琴，石齿鸣涧水。寥寥古音在，难入筝笛耳。钟期渺秋江，停手子姑已。齐竽杂秦缶，乃倾市门倚。归从柴桑人，醉漉春瓮蚁。
江山渺愁予，岁月如羽疾。适烹雨前茶，已擘霜后橘。夜窗秋气悲，栩栩梦圭荜。荒唐失饭牛，迂阔坐扪虱。书生夫何愚，因子请具述。端平元二间，旧学赍良弼。聘贤驿流庚，驭吏鱼去乙。人言万化新，太平适今日。起与鉏耒辞，欲补万分一。宁知事大谬，青衫乃吾桎。五月谒吏铨，禁营干宥密。六月道南徐，宵掠无宁室。七月绝涛江，秦渺乱师律。戍楼角声哀，夕烽酣战卒。兵精昼经天，肉食者遑恤。临风一长叹，归计吾已必。胡为痴儿事，屡奏齐王瑟。愿言猛士心，化作班侯笔。
故山渺寒江，抱此明月睡。烟蓑失春锄，万事同一喟。可人期不来，乃独以诗至。持觞聘梅花，我醉花亦醉。
风挟柳花狂，晴酣海棠睡。玉人山之阿，为尔增叹喟。春妍老欲僊，敢不一告至。惜哉桃李场，独醒纷众醉。
我家江南村，烟雨对山睡。与山几何别，尘土发深喟。欧阳有佳践，花骢一鞭至。亟报江南云，共此故人醉。
花愁牵胜游，禽哢破佳睡。点尔春何如，妙在夫子喟。宇宙一瑟间，谁知道之至。而彼章句儒，心为六经醉。
能官不如归，能诗不如睡。春风遽如许，对酒每三喟。驾言平山游，岁月惊屡至。岂不贤于人，逐逐利名醉。
陌上有荡子，金鞍飞华鞯。闺中有思妇，玉指调悲弦。当时两相得，误作容易看。那知新婚别，负此如花颜。妾身如秋叶，君意如春烟。恨妾不恨君，劝君长加餐。于飞者双燕，人独胡不然。悲哉结交行，难语之时贤。
南山有於菟，雪齿双铜睛。雾深忽轩鬐，孤啸开青冥。槲林岁月老，犹以文炳名。胡为食牛志，无复当时英。吾闻杨仪之，笔落风雨惊。乃今已老矣，囊锦携一兵。平时号诗将，穷处围愁城。何当胾西昆，与尔樽南溟。高谈动星斗，万物皆欣荣。秋风吾亦归，空山多月明。
呜呼小雅废，边角摇军声。采芹旧青衿，亦须事力征。朱轓挟武将，白眼轻儒生。区区众浊间，嗟子难为清。向来意何如，岂惟以文鸣。乃今事大谬，老气犹峥嵘。论事抉石猊，摛辞吸川鲸。久抱一束书，空山卧月明。窃忧蠢诐胡，鳞介腥神京。幸存三寸舌，宁守二尺檠。有愚欲献璞，无意望报琼。云何山阴兴，莫写塞下情。竹床撼夜柝，茅屋荒秋城。回首阊阖门，何啻九万程。愿言大白低，滁山足春耕。堂皇坐醉翁，开合延群英。
室中度以几，其修去寻一。广长尺而赢，崇为咫者七。牖一以为明，墐三以为密。不供并横肱，所贵劣容膝。蠖屈忘春霆，龟穹美朝日。玄冥方用事，万木僵欲凓。穷阴易中人，戒子谨无出。于时则然耳，天者傥可必。相尔室外寒，砖炉坐扪虱。
肮脏自山林，伊优自朝市。是耶其非欤，一笑付图史。纷华勿与战，深沟闭坚垒。岁月曾几何，折北俱披靡。问君胡能然，待以不争耳。北山有微行，聊足屣吾履。未莎者维菊，未棘者维杞。撷之复湘之，寒绿冰人齿。秋声在树间，饷我一睡美。谁其惊周公，山鸟亦逝矣。
澡身乎书圃，晞发于礼园。静中观我生，父干而母坤。宁不自爱重，日夕声利昏。前修亦人耳，而我何沄沄。飘流众浊间，我者能几存。人言千丈清，不如一寸浑。吾方洗吾耳，尔舌宁可扪。人情习华竞，何啻于乞墦。此固吾不能，归袖风翻翻。寘矣勿复道，荷鉏过前村。
我观众草树，等是气所囿。蓬茅一何荒，桃李一何秀。荣悴固不齐，受命了无缪。所以山中人，翩然拂归袖。丁宁语泉石，此误不可又。开帘受微飔，排闼入孤岫。是身如虚空，一室宽宇宙。夫何不訾省，与世争决骤。天分有固然，吾力岂其究。
往年郑子真，口语挂吏文。宁知世间事，变化纷如云。有司出纳吝，但守吾见闻。参互漏一钱，怒气欲嚼龈。鞭笞敢谁何，竟取众犬狺。大官饱谿壑，此特其毫分。奋髯一轩渠，要亦何足云。人言老先生，膏以明自焚。归来北窗底，寸田得鉏耘。诸公直汲黯，羔鴈当成群。乃肯巾柴车，林壑伴野麇。相从亦何乐，頼有中书君。
我本耕田夫，老矣纡郡章。头童齿欲豁，顾视俱茫茫。胸中了无有，宁敢高颉颃。牧民如牧羊，惟恐隳官常。秋田失一饱，我食不下吭。宁知事大缪，以肉齿步光。每遭官长骂，刚肠怒生芒。归来几何时，有过墙下桑。西风一叶脱，野草忽已黄。君行不可挽，吾意不可忘。
吾仕竟三黜，吾气竭再鼓。百年会有极，等作一抔土。宁当友鱼虾，勿谓怒豺虎。静中试遐观，一一皆自取。但恨齿发衰，无力供保伍。结茅得幽深，杉竹自成坞。食贫秋田少，酒不供小户。醒眼对佳山，日夕迭宾主。有谈及世故，使我舌屡吐。常恐天地间，愧仰而怍俯。所以猿鹤居，不嫌蓬藋拄。可惜秋风至，送君又南浦。
他山有高梧，摵摵入凉吹。物情竞趋新，不觉失故翠。吾生夫何如，坐为有身累。青山久蹉跎，白发竟顦顇。平生老瓦盆，笑我识丁字。为言已衰迟，有口不如醉。醉中当自知，生世略如寄。何为争市朝，以死博一愧。一杯为引满，遂及二三四。颓然乎林间，客去吾欲寐。
梁武欲为佛，秦皇欲为仙。万乘犹不足，要与天齐年。人生几两屐，过眼如风烟。此心苦无已，忧患长烹煎。不见客斯逐，力诋争秦权。宁知咸阳市，父子更相怜。
我思种明逸，与帝自宾友。归眠青山云，未醒紫宸酒。谁何敢讥弹，乃有此健守。天心本无私，以一调众口。徙之嵩山阳，宁勿为法受。夫何狐兔群，能振霹雳手。此事关纲常，吾身竟何有。
我思老任棠，规我一本薤。薤本犹可鉏，而况此稊稗。拔之血人指，咄咄吁可怪。吾斯以为常，未敢以为戒。
我思渤海龚，一语鉏犷俗。竟令陇亩间，刀剑化牛犊。樵民亦人耳，乃不受约束。时时弄梃刃，谁肯继往躅。归来乎山中，无腼尔面目。
春风来无边，草木含华滋。道旁有枯荄，昨夜方葳蕤。阳和本根在，芽甲生光辉。造化亦何心，荣悴各有时。
今兹淫春霖，曾不避甲子。荷鉏做秧田，宁欠三寸水。社戊占丰登，不以此故已。径起觳觫公，鸣蓑共于耜。
冬冬枌榆社，坎坎桑竹野。初非有均度，意欲薄豳雅。侯家按新声，视此宁勿赭。且从群儿嬉，吾耒已可把。
春风何时来，柳色已如此。山中不知年，或告以于耜。鸣蓑起饭牛，青青渺烟水。独有头上霜，春风不吾以。
烟埋草堂路，雨暗梅花村。起寻南溪翁，隔此一水浑。独酌固自佳，业已携山尊。我醉即翁醉，何必亲与言。
宇宙一传舍，日月双车轮。人于万古中，何翅肘屈伸。颜跖有不同，同作松下尘。吾年已如此，几见花柳新。
万汇之散殊，各具一太极。人言造化工，生物不可测。宁知有自性，无所用尔力。试尝问春风，春风谁能识。
冬雪不到地，春雪方连天。山园亦珊瑚，暄暖亦已妍。舒舒者丹荑，忽作冻猬拳。寒燠固不齐，勿与时争先。
书生一何愚，出与世纷敌。眇哉朱两轓，强名二千石。于世竟无补，苒苒老已逼。归寻紫阳人，独速钓寒碧。
平生坐狷狭，无与同襟期。宁论马得丧，但问蛙公私。其初或取憎，其究还见思。不思亦何伤，此癖终难移。
孰使邦人士，不闻夷惠风。带刀与佩犊，剸刃嘻笑中。守虽老无能，此心与天通。岂敢不自省，刈人以为功。
气当以志帅，心岂为形役。未知政奚先，亦各职其职。相期边幅捐，安用竿牍饬。勉旃正吾鹄，其中非尔力。
负郭太幽深，结茅容易得。虽无桃李园，石老松柏直。山北雨后苍，山南霁云白。荷锄课诸儿，陆续蔬甲拆。
春臯有耕夫，扣角卧林麓。朝饥不能忍，肯受世熏沐。脱身从牛衣，入耳皆狗曲。何如一蓑寒，风雨立于独。人言骨相屯，自信亦良笃。空山多白云，万此宁有足。幽然闺中秀，不如倚市门。彼美林下风，不如刺绣文。冰怀独耿耿，宁入俗眼观。岁月不我留，老苍眉宇间。举世无与娱，逝言从绮园。一歌一叹息，寘此忽复论。
猗猗者芳兰，翳翳彼幽麓。不烦汉阴人，抱瓮相灌沐。春风自桃李，急管乱繁曲。纷纷众醉间，美此一醒独。造化本何心，亦因材以笃。所以古之人，身外无不足。客有古琴瑟，得之自龙门。于今几何代，庚庚裂奇纹。携持过齐王，自意当骇观。何如适献笑，弃置笙竽间。时世我不遭，归其老丘园。钟期今安之，谁与俗士论。
建旗凛大将，负弩纷前驱。除此两不能，锄荷则有余。满畦老菘韭，贫犹未饥虚。平生错料事，不到齐王竽。定无相携人，岁晚谁与娱。执杯手欲龟，风雪侵貂褕。破颜划孤啸，鬰屈终不舒。危坐发深省，宁若巾柴车。成败未可知，芜我瓜芋区。收身黄觳觫，心迹何裕如。开口不言钱，未害书生迂。闭户聊课诗，政与俗士疎。
井田变阡陌，万世以罪秦。商君信苛刻，不过民自民。汉名反秦火，当与三代邻。今年田欲方，明年田欲均。宁知古井田，不为赋税湮。百亩官所予，无甚富与贫。所为经界者，要使风俗淳。岂为横江网，竭不遗一鳞。乃知三代时，官与民为春。秦民自生生，官不与笑颦。孰云汉田制，顾不如秦仁。秦姑寘勿问，汉已掎摭狺。谁其起邹叟，重与毕战陈。
岁事不可常，吾生复余几。立秋五十日，殊未凉风至。山田欲生烟，旱气亦可已。摵摵声入桐，中夜揽衣起。未议填饥肠，且与洗渴髓。霡霂倘优渥，安用雷电驶。相传水晶宫，法施政如此。焦枯宽一分，热恼清十倍。稽首不昧香，我意则佛意。问雨从何来，君其无罪岁。
笔峰插天碧，其下可以庐。谁与半间云，共此一束书。君看柴桑人，自爱松菊居。北窗天地宽，不受世卷舒。脱巾漉老瓦，高枕眠华胥。日月双车毂，乾坤一蘧蒢。是身亦安用，吾膝犹自如。烟波健跨犊，藓石寒缗渔。农人告春暮，山月随归锄。尚堪抱文度，谈诗到黄初。谨毋屈声利，望尘拜轩车。
野人拙生事，缾粟盖无几。唯有松下风，领略时一至。迩来风亦无，抱瓮岂得已。頼有大夫公，入山唤龙起。铁笛横秋潭，山骨冰诗髓。归来白云篇，出语更清驶。自非境中人，其孰能与此。吾等才哙伍，君才与丕倍。一闻老农言，遽得言外意。径烦写呈佛，十年亦中岁。
长房一青竹，阅世不知几。下视区中人，岁月老分至。颇闻第二泉，风烟未渠已。谪堕修茶经，政坐一念起。谁令哀鸿号，手足痛入髓。秋江渴到底，安得半帆驶。大士慈愍故，虑岂不及此。军持乞余滴，厥德安敢倍。愿言出岫心，慰我在原意。归寻旧时杖，小住五百岁。
斐然偶成章，和者盖凡几。风骚李杜坛，可望不可至。而况濂洛徒，每叹吾已已。岂无愿学心，衰懦鼓不起。何方有神医，与我三换髓。道在一唯间，不在落笔驶。君谈何容易，仆也敢当此。平生一青灯，事半功则倍。遗书亦具存，言固不尽意。勉矣山林人，优哉聊卒岁。
明月如佳人，会晤良亦难。畴昔相与娱，误作容易看。何如费倾结，欲语不可殚。云间金背蟇，爱惜白玉盘。宁受妬妇欺，不借俗世观。坐令四中秋，雨滴梧桐寒。人情重今夕，吴缾藓花干。亦知月不老，终当出林端。岂无三百钱，醉此素所欢。举杯吞寒光，流入诗脾肝。令我书传香，一洗儒生酸。
俗子费应酬，对面隔千里。可人天一方，情亲不盈咫。毛锥吾故人，商略每及此。道逢孔方兄，偃蹇不受使。岂知世俗眼，睥睨辄嗤訾。语言杂土气，屡欲洗吾耳。客从何方来，力疾为倒屣。出迎未暇揖，肝肺已相委。平生寡交游，正坐此曹鄙。邻墙有曲生，之子差可喜。试呼与之谈，时或发名理。往持邯郸枕，分此一睡美。
前溪雨埋村，咫尺不我过。雷霆但蒙鸿，林莽亦掀簸。竟微一飘洒，起此北窗卧。对面自胡越，孰为天宇大。得非老龙公，悯念茅屋破。田父适在傍，出语惊四坐。指予两青虹，可见不可唾。是能隔截之，帝泽谁与播。坐令水南人，一蹉成百蹉。上天本均平，夫岂不渠奈。虹亦何能神，书生例穷饿。
久雨村仍暝，新晴物自欣。蝶翎穿户过，禽哢隔溪闻。野径忙穿屐，山泥尽溅裙。柳垂春寂寂，花落雪纷纷。半月风雷雹，四郊烟水云。画图寒不卷，林壑远难分。好在鱼虾侣，甘同鸟兽群。坞深藏曲折，灶冷鬰氛氲。野碓多舂药，山庖少膳荤。瓶储征士粟，涧煮野人芹。美可冰甆茹，香惟瓦甑醺。鹰芽长及寸，猫笋重兼斤。淡泊谙贫味，熹微策睡勋。意行随远近，高卧送朝曛。原隰桑麻沃，衡门卉木薰。隠居捐世累，处士应星文。诗忆春池草，书忘秘阁芸。桐孙涵古色，柏子吐奇芬。载籍悲千古，枰棋慭两军。乌藤同寝饭，黄犊了耕耘。目为蝇头眩，肱缘鹳嘴皲。一科曾不补，四体正须勤。陋巷瓢供饮，文穷砚待焚。刚肠犹木彊，皱面自靴纹。夜帐猿孤愤，山篱犬怒狺。怪哉空复咄，老矣尚何云。我亦轻余子，人谁爱此君。避喧方匿影，走俗枉劳筋。日月双飞鸟，江湖一聚蚊。相携聊醉去，酒不到刘坟。
客来问奚自，曰予自虞庠。有友猿鹤姿，与子鸿鴈行。石崖鬰崔嵬，玉洒高颉颃。昔为斗与牛，今为参与商。衔袖尺素书，寄此明月光。吾诗眇何似，鸡群之昂昂。唱予和者谁，一叫孤凤凰。孰云哙等伍，乃与国士双。大书适豪纵，深刻何炜煌。尚余烟雨痕，急埽莓苔墙。所嗟眼中人，未试肘后方。平生湖海气，收拾归短章。故虽百车渠，仅同一毫芒。极知不入时，面有半寸霜。再三约梅花，雪谷深韬藏。少须具笔砚，鼓枻凌寒江。君纫杜若佩，我制芙蓉裳。
呜呼吾与汝，生世何不辰。每思十年事，雪涕时沾巾。方予第奉常，堂有未老亲。当时尔父母，绿鬓犹青春。乃各不待年，拱木号苍旻。祸予不自殒，降丧无太频。骨肉才百指，踵作松下尘。乃今所存者，欲言鼻酸辛。我父惟我耳，尔父惟尔身。绵延仅不绝，一丝引千钧。所以叔姪间，不啻父子真。岂不念尔孤，聚族守一贫。曰惟门户故，恋恋官仓陈。雅欲携尔俱，守舍无可人。向来恶少子，覆辙那可遵。譍门故自佳，尔学忧荆榛。索居寡师友，则与不学均。老夫本无似，嗜书如嗜醇。少时共灯火，往往夜向晨。但患业不精，宁往父母嗔。尔今既婚冠，不与儿童邻。一念及泉壤，于何敢因循。此身所系重，安事予谆谆。俚谚亦有之，一日计在寅。岂伊拾青紫，声利双朱轮。胸中无古今，几何不凡民。嗟予父祖曾，百屈不一伸。寸累望吾辈，诗礼俱彬彬。奈何泉始流，遽以捧土湮。契阔未可期，为吐肝轮囷。幅短气则长，此纸共书绅。
我本耕田夫，识字略可数。谁令半窗灯，夺此一犁雨。明经为青紫，无乃以书贾。晚知事大谬，于学竟何补。归来抱遗经，颇欲窥门户。忍饥堪丹铅，环坐书作堵。时或跻唐虞，身亲到邹鲁。吾方忘吾贫，三径蓬藋拄。独慙鹤山翁，健笔照衡宇。赤手盘蛟蛇，今已泉下土。连云甲第多，未必快此覩。乃知痴书人，差胜守钱虏。
鹊噪令公喜，鸦噪令公怒。福兮挽不来，祸兮推不去。咄哉之二虫，于尔竟何与。茅簷新雨晴，鹊声哢圆嗉。主人颜色和，甘谀终不悟。祸常十八九，鸦故告之故。城头尾毕逋，唾者满行路。佞鹊不我忤，忠鸦不我误。试尝问主人，无乃乖好恶。呜呼平生所闻唐太宗，切齿不平田舍翁。昨朝坟上土花堕，断碑零落悲秋风。
兹山信雄深，钟梵上云雨。微吾紫阳翁，几何不豪取。有来青牛车，肯作白鹿主。诗书夜被之，一变至邹鲁。唐虞际淳熙，此道日方午。涧声撼皇坟，山翠湿章甫。纷其四方人，会此共谈麈。岳也互乡童，屦二不及户。却后七十年，空堂凛遗矩。四书在乾坤，六老自今古。昭回云汉光，不隔天尺五。厥惟貂续难，谨勿小吾土。
何哉清明乃尔愁，雨声中间花事休。一春留春不肯住，况无酒与春相酬。墙头笋已吹成竹，夺我斋厨苍玉束。满床书卷为不平，亦怨秋崖长负腹。
人生会有百年极，春事略无三日晴。岂惟坐隔海棠醉，亦未曾逐杨花行。绿树阴阴遽如许，黄鸟飞飞寂无语。先生欲作送春诗，似此一春那用尔。
一坐一百二十日，柳初黄落今青青。索舆径去有忙事，忽忆曾与春丁宁。牡丹径尺妙天下，许酿醽呼娉婷。到家二月亦晚矣，未办翠色官窑缾。
涛声盘空吹海立，夜拔苍髯老蛟泣。阴森一片翠微寒，不放骄阳排闼入。归来归来乎山中，人间六月方蕴隆。宁减明月添清风，谁其云者十八公。
乙巳之秋七月朔，太阳无光天索寞。辟雍诸儒坐读书，谈古谈今自惊愕。玉皇不受紫宸朝，百官拜表群阴消。明朝丞相做礼数，宣押归堂只如故。
水天一色磨古铜，落日欲没芦花风。双飞野鸭忽惊起，渔歌渐远秋江空。烟波渺渺无终极，中有江南未归客。短篷夜泊洲渚寒，孤鴈横江声正急。
江南底处无杨柳，海内何人解诗酒。春蓑雨湿蕙烟寒，闲却鸥沙钓竿竹。塞云漠漠方笞兵，油幢安用白面生。东山屐齿藓花绿，鹤唳风声到棋局。
灵官行雨鳞幢湿，雷吼黑风吹水立。英雄不奈剑花寒，然犀夜午鱼龙泣。雪浪掀天箭能急，紫茸投箠胡星失。吴宫酒醒岸花愁，不是龙骧勇无敌。
广文毡寒不可忍，月边顿作乘鸾兴。府公给告使者嗔，甘坐画眉取归径。晓携手版中书堂，春风满身芝术香。物无疵疠清昼长，倘有囊中医国方。
老木枯藤绞苍石，岚重云寒土花碧。巨灵探璞夜不眠，斧斤睥睨鱼龙泣。中分一片落溪边，此秘未覩乾坤前。试留名字与后世，戒尔谨护青瑶镌。
我无王书二千六百纸，空有六经四十三万字。荒山寒入雪夜灯，三十年来无本子。壁鱼不生糊法死，君欲如何染君指。石炉煮餠深注汤，自向胸中相料理。
麦熟熟，黄云压肩堆满屋。大儿烧穟事治谷，小儿撷蔬归作粥。阿翁饱去摩挲腹，柿叶浓阴对黄犊，快活一生甘碌碌。君不见秋崖白头守残牍，麦虽熟，饭不足。
不如归，烧痕青青春蕨肥。茅篱数掩山四围，有秫可酿荷可衣。世间何地非危机，曷不长守西山饥。君不见秋崖醉眠钓鱼矶，六年不出山下扉。不如归，长安道上烟尘飞，莫向山家怨落晖。
吕望非熊亦非龙，后车载归作三公。庞眉皓发八十翁，几何日月土一丛。盍不径老磻溪风，以文见医方自功。西山之人不尔容，君不见秋崖无才终不逢，长年垂钓烟波中。公非熊，同不同。
雨寒不寒苔藓紫，霜落未落杨柳黄。野鹰饥啸兽择肉，边马战摧乌啄疮。兵氛甚恶寸心折，剑无恙，双毛苍。极知三百六旬气月短，其奈二十五点更漏长。
石亭老入维摩室，三尺流泉长挂壁。云寒夜半山鬼号，十年两耳秋萧瑟。村溪水落寻山房，颜如渥丹鬓未霜。麻姑大鹏不胜载，挽住且与歌沧浪。菊近重阳破青蘂，犹带潘郎旧风雨。弹冠政自不须弹，我欲挂冠神武去。
宁食三斗尘，不受缓歌双黛颦。宁食三斗葱，不受急管融春风。吾二三子相知心，平时比之双南金。扣门剥啄倒屐出，喜我谓我山水淫。墙头呼酒意颇急，何以侑之霹雳琴。太虚为室月为烛，悠然此意无古今。山空江静夜如水，但见四岸花木深。大声久不入众听，谁复好古同风襟。自非我辈但痴坐，哙等之俗难砭针。
昨日东船使风下，突过未兴快于马。今日西船使风上，适从何来急于浪。东船下时西船怨，西船上时东船羡。篙师劳苦自相觉，明日那知风不转。推篷一笑奚尔为，怨迟羡速无休时。沙头漠漠杏花雨，依旧年时樯燕语。
赵君规模要名世，徐君人物南州穉。欲携老砚共研冰，梅花不许山矾弟。今年识徐如识春，未识佚老园中人。似闻竹外一溪碧，天与隔断俗子尘。此诗到眼情已浃，吾曹终与常人别。不然持问溪头云，渠自容吾分半榻。
芒砀真人赤龙子，一剑入关秦鹿死。黥王菹醢过故乡，仍冠竹皮相尔汝。故人父老喜欲狂，至尊含笑袍花光。酒酣击筑自起舞，歌声悲壮云飞扬。此意今人弃如土，岂但当时沐猴楚。君不见相如草檄西入秦，蜀山憔悴生烟尘。
稻压田塍穑头重，蛟蛇纠蟠扶不动。得霜欲老晴下镰，卷野秋云堆作陇。昨日籴米如籴珠，顿落半价多年无。卖刀买牛政不恶，一字入官妨尔乐。不如阿婆杀鸡赛田神，阿翁买酒邀田邻。三杯径醉客归去，茅簷曝背温如春。
林光漏日烟霏湿，鸬鹚族立春沙碧。湘竿击水雪花飞，鸬鹚没入春溪肥。银刀拨剌争三窟，乌兔追亡健于鹘。搜渊剔薮无噍类，余勇未厌心突兀。十十五五斜阳边，听呼名字方趋前。吐鱼筠篮不下咽，手捽琐碎劳尔还。呜呼奇哉子渔子，塞上将军那得尔。
东家打麦声彭魄，西家缫丝雪能白。中间草屋眠者谁，不农不桑把书册。书中宇宙三千年，凡几变灭成飞烟。不知读此竟何用，蓬藋拄迳荒春田。东家麦饭香扑扑，西家卖丝籴新谷。先生带经驾黄犊，扣角前坡烟水绿。
秋崖不惯大官肉，雪屋为出斋房芝。山灵颇怜世味薄，风格略与诗情宜。菘膰何但退三舍，蕨拳恨不同一时。自寻堕樵了幽寂，岂料枯枿能神奇。群僊餐霞吸沆瀣，豪贵蒸乳盛琉璃。砖炉石鼎煮飞瀑，此妙勿令渠辈知。
六经四十三万字，古未版行天所秘。鲁才得见易春秋，书到汉时犹默记。不知何年有尔曹，误我百世惟寸刀。日传万纸未渠已，宇宙迫窄声嘈嘈。一第竟为吾子慁，办笔如椽补龙衮。生毋谓我不读书，待捡麻沙见成本。
老桂枯寒出奇怪，知几何年如许大。枝枝浑是好西风，粒粒中藏香世界。幽人高卧崖藓边，野僧肯寄溪云外。兔惊玉杵夜丁当，鸟嗽辟寒金琐碎。并令满屋书传香，唤起多生酒诗债。我今回向语一则，云何赞叹花三昧。月光童子妙庄严，金粟如来殊胜解。
世人但识三尺嘴，仪从秦横竟谁是。澜翻口角欲悬河，秋崖听之归洗耳。万言万当不如默，视吾舌存政须讷。云根手筑月三间，是非付与西山笏。谓君为讷耶，读书夜寂声琅琅。谓君为辨耶，向人开口无雌黄。屋头自有山如此，说易说难那用许。孔堂丝竹春风和，赐也多参惟一唯。
须蜜之人去其国，尽以族行无敢逸。缀如垂瘤大如囊，低压山墙于我室。秦人逐客真少恩，客来须看春正酣。咄嗟已办四山壁，正对桃李开茅庵。苍头奴解与之语，拥篲招邀聿来宇。相攸新邑经始忙，先作高台奉盟主。沈沈伙涉之为王，独无摇毒之虿芒。熙熙登台坐垂拱，花底退衙春昼长。
山雨欲雨不敢雨，停杯待与黄花语。东篱人去几何年，坐想寒香足凄楚。秋崖早赋归去来，亦无茅屋荒苍苔。渊明不入督邮眼，世俗宁有吾曹哉。绿尊索共红裙饮，却恐黄花不渠肯。白衣未至酒缾干，此意悠然要人领。
以诗鸣者累百辈，谁与梅花可相配。只传冰影月香诗，直到如今美无对。疎篱把住横斜枝，了不肯受春风知。自非冰肠雪洗髓，向渠正尔难为辞。恨君不识林和靖，雪沍西湖老孤咏。恨我不识楼考甫，角声吹残霜月苦。儿曹但赏琼瑶句，持与梅花相尔汝。夜深不道琐窗寒，浥尽花香花有语。
江臯黯黯飞云叶，淅沥破窗鸣急雪。乱飘密洒寒正苦，低唱浅斟痴亦绝。冻吟可但笔锋健，醒狂不觉屐齿折。留连急景聊从容，俯仰幻尘空变灭。舒眉一笑各云散，转眼百年如电掣。风凝光眩眼欲花，酒带潮红脸生缬。剧夸陶语何区区，等与谢吟争屑屑。醉翁出令凡马空，坡老挥毫风燕瞥。两公仙去各已久，一代风流尚谁说。吸鲸今夕不可辞，醉中有句铮如铁。
黄茅惨惨天欲雨，老乌查查路幽阻。田家止予且勿行，前有南山白额虎。一母三足其名彪，两子从之力俱武。西邻昨暮樵不归，欲觅残骸无处所。日未昏黑深掩关，毛发为竖心悲酸，客子岂知行路难。打门声急谁氏子，束蕴乞火霜风寒。劝渠且宿不敢住，袒而示我催租瘢。呜呼李广不生周处死，负子渡河何日是。
金兵据城坚如石，鞑人入关平如席。秋高塞上沙草愁，夜半军中羽书急。符麟留钥汉宗姓，风鹤为兵谢安姪。貔貅野宿日增灶，鼪鼯陆梁夜鸣镝。肯携金印问钱谷，盍上玉堂调笔墨。时平书生坐迂阔，气盖廷臣工激直。烟尘所喜毛发青，冰雪其清肝胆白。朱雀桥深橘香美，白鹭洲寒荻花湿。我所思兮丁令威，欲往从之语胸臆。
一家一夫排门起，五家一甲单出里。夫须袯襫潦雾愁，与官输木供边垒。沙场草青胡运衰，军书抵急飞尘埃。官须排杈二十万，岩邑配以三千枚。黠贪分头挼掌唾，田里宁容高枕卧。望青径指三尺坟，踏白邀为万金货。残尔冢，尔勿嗟，行取金钱宁尔耶。小人所忧在一饭，政坐尔冢残吾家。待吾举火者百指，母已癃病儿垂髽。社朝浸种亦已芽，秧田未翻生荠花。吏呼劝农今几日，典衣已供塘堨册。九年回首奈若何，梦遶江南与江北。
南州高士心如水，夜雨炉亭岁欲环。朝迹只如初到日，州麾犹在两年间。秋来竹屋多归梦，天与莆人一破颜。馆下诸生能恋恋，眼中循吏故班班。相传士子多于鲫，共喜府公清似山。庆历谏臣书在否，干淳文赋笔追还。郎官红熟海风静，通印子肥春网闲。心事太平儿女语，诗家尊宿鬓毛斑。欢迎骑竹来何暮，赠别垂杨不可攀。办与老夫同一念，不忧吾道久间关。
孟子言仁惟一字，曾子言仁惟一唯。风霆霜露天何言，吾夫子言非得已。六经在天如北斗，尚多不经圣人手。杏花零落晓坛荒，各自蜂房开户牖。屋下架屋楼上楼，不三万言渠不休。夜寒一灯供掉头，泓颖何罪云烟愁。阿连梦中春草碧，更向那边添一笔。吾衰甚矣将奈何，欲共君谈口荆棘。
春日电光飞霹雳，元日奇寒雪盈尺。销琼融玉夜色凝，赑屭穹林矗僵立。鲛人泪滴珊瑚枝，通身擎出青琉璃。霜皮溜雨冻不解，无人报与春风知。晓光穿漏晴相射，锐士衔枚甲初卸。山人不读五行书，未省木冰吁可怕。
南冈北冈鸣鹁鸠，高田低田俱怒流。一蓑烟雨驾觳觫，老手犹在吾何忧。灯火半生书作祟，几欲送穷穷不去。吁嗟先生谁使汝，苦要革革换双屦。如闻双屦得有辞，向来弃我君何之。百无一成唯忍饥，胡不烂煮秋崖诗。岁晚相期亦不恶，莫更将书累牛角。并烦说似下邳侯，尔辈方当束高阁。
中书采邑初管城，笛材饱霜摇绿云。春烟落纸黑蛟瘦，不可一日无此君。九华真人出奇计，笑指秋江雪无际。并刀失手刘寄奴，爨余得与诗为地。双钩入握如虚空，飘飘轻捷翻群鸿。翰林夜召陶学士，草制进封卢国公。
秋崖何尝与人绝，渠自胸中欠风月。齐云落星吾所无，草木深幽终是别。桂花正开山气清，人间无路争峥嵘。虚皇借与广寒住，夜半拟进秋风行。芙蓉作城花露惹，一片月明天上下。风前把杯和月吞，嚼出新诗不供写。醉倒宁知酒户悭，满身树影蛟蛇蟠。群僊挽我便归去，云海翻涛毛发寒。
长杨奏赋三十年，已甘老死穷山巅。醉眠独宿秋风前，此岂有意声名传。如驽伏枥不受鞭，要与騕褭难争妍。强令作对官道边，功名毕竟谁新鲜。岌岌两傍蛟龙缠，侯曰美哉岂其然，才当如楫航长川。粪墙空复烦雕镌，表闾不靳少府钱。粉饰休盛期半千，宁欲老我寒诗肩。归来归来直如弦，蓬莱回首慙班联。安用一鸣诸子先，登楼忽思王仲宣。不如傍家田一廛，锄烟犂雨仰问天。天生盘谷容盘旋，更有斗酒相留连。焉能跕跕愁堕鸢，一单坚坐三条椽。
一生大错空环辙，何啻糜渠六州铁。不如归来乎山中，山泉自香山酒冽。冰虀一釂累数觞，山中之乐那可量。梅花在傍具知状，落笔烟云生草堂。雪意催诗鬭清绝，与巧而迟宁速拙。岂知世上多路岐，莫遣胸中少风月。酒酣胆热须髯张，老夫无复当年狂。乾坤许大不欠我，春猿秋鹤聊徜徉。
劝君且尽一杯酒，身外无穷莫问口。近闻谁直白玉堂，或传某佩黄金斗。与君何干，于我奚有。不如雨话耕夫，烟呼钓叟。问竹活无，看梅开否。天下事自有夔龙人，山中居只堪麋鹿友。乾坤荡荡呼不闻，今古茫茫骨俱朽。鸡催晨，兔没酉，春风来时又花柳。不知柳今几青花几红，但见吾人成老丑。吾欲采薇西山，播谷南亩，吾牛虽健吾衰久。只可茅柴火酒醉几觞，村田乐诗吟数首。不然空山寂寂白昼长，闲杀一双无用手。
前村后村场圃登，东家西家机杼鸣。神林饮福阿翁醉，包裹余胙分杯羹。妇子迎门笑相语，慙愧今年好年岁。牛羊下来翁且眠，时平无人夜催税。
六月之雨田成溪，七月之旱烟尘飞。眼中收拾不十年，未议索饭儿啼饥。夜点松明事治谷，规避债家相迫促。平明排闼自分沾，渠更舞权还不足。
江南之笋天下奇，春风匆匆催上篱。秦邮之姜肥胜肉，远莫致之长负腹。先生一钵同僧居，别有方法供斋蔬。山房扫地布豆粒，不烦勤荷烟中锄。手分瀑泉洒作雨，覆以老瓦如穹庐。平明发视玉髯磔，一夜怒长堪水菹。自亲火候瀹鱼眼，带生芼入晴云盌。碧丝高压涎滑莼，脆响平欺辛螫蔊。晚菘早韭各一时，非时不到诗人脾。何如此隽咄嗟办，庾郎处贫未为惯。
江南地暖得春早，老眼观梅尝草草。今冬最暖春最迟，忽忆诚斋南海藁。解道晴暄殊欠寒，城中未有梅花看。却入山深最寒处，雪照冰溪才一树。乃知山中人，不受人闲尘。宁使风饕雪虐寒到骨，转寒转有寒精神。荒厓之底，野水之滨。太虚为室天为邻，只有明月情相亲。一团不冰今夜月，一片不飞今岁雪。雪意自怕老夫寒，月意宁知老夫拙。呼上山来强索诗，一花两花春未知。南枝尽迟迟尽奇，槎牙不要东风吹。酣晴酿日付桃李，定自不肯君同时。举杯吞月和花嚼，月自寄胸花不觉。少焉花亦到胸中，各自去寻诗约莫。
一冬妍晴春意早，微茫已到闲花草。山翁平生见事迟，未缉牛衣编稻藁。明日是春那得寒，玄冥不作寻常看。交割与春排当处，万里瑶林列银树。茅庵有诗人，肺渴方生尘。不知谁何驷六虬兮上天作乐府，落笔殿前如有神。帝咨汝岳锡圭土，佚以宽闲之野寂寞滨。玉田界天旁无隣，有梅百本为宾亲。昨夜枝上犹是月，今日枝上浑是雪。春工未必办此奇，纵使巧迟宁速拙。雪诗不当梅花诗，诗成合报孤山知。老逋醉眠呼不醒，霜竹付与何人吹。古声久不入俚耳，有诗宁似无诗时。自撼枝头供一嚼，了了此心清浄觉。谓为梅又冷冰冰，道是雪来香莫莫。
月观夜午雪观早，酒兴崔嵬诗潦草。梅花在傍具知状，唤渠收拾秋崖藁。月边雪边同一寒，诗成不许凡人看。年年月寒雪寒处，老骨槎牙倚枯树。不知天下人，面有三寸尘。政使书痴传癖犹可憎，而况无风无味之钱神。麾之门外，问诸水滨。非我不与相比邻，渠自胸次不我亲。千古万古赤壁月，千古万古剡溪雪。天荒地老方可人，当日人曾笑渠拙。有梅不可无吾诗，无月无雪无人知。梅花亦不用收拾，付与万窍更相呼。雪如琼瑶月如水，青山白发时乎时。有薇可羹螯可嚼，此味勿令儿辈觉。四海诸公共往来，雪中与渠无适莫。
咄哉人世如飞烟，强欲作计垂千年。宁知鬼见拍手笑，曾不一瞬云埋阡。我于浮休等无二，诗卷留与荒山巅。平生梦想所不到，六国相印二顷田。古今一死百事足，安用老刻青瑶坚。海棠作堵锦步帐，柳花糁径拳毛毡。见成林壑伴茅堂，名付身后杯生前。山中物物各生意，春到岂论茅与荃。人情变态千万状，所不负予惟老天。白虹贯岩出奇怪，一锸不费青乌迁。是事且寘勿复道，老子久矣宜蚩妍。
西家粥粥鸡将雏，俛啄蚱蜢行相呼。羽毛未合事纷夺，四顾不虞乌毕逋。翻窥捷取血丹吻，性命须臾那可忍。草深决起落东家，垂翅离披犹蠢蠢。东家司晨乃有雄，平时嘴距凌秋风。怒冠趋前作雌伏，以翼覆藉哀穷凶。初脱祸机惊未定，生意中闲不能寸。时其饥渴经纪之，踸踔梳翎苏委顿。物生知母不知父，此虽其类非其侣。陈婴杵臼义所激，郭解朱家侠何取。呜呼人有不如物，呜呼今固不如古。从来山泽生龙蛇，人间父子成豺虎。
古人二十四，已自取侯印。加我三十一，拥褐猿猱迳。古人三十六，已自叹头颅。加我十九年，雪颔埋霜须。春风秋月五十五，青山白云自今古。与其浮沈于不卿不相之间，孰愈自适于老圃老农之伍。休休休，仰面看人吾所羞。莫莫莫，天下事堪几回错。既不能致君乎唐虞，又不能收身于樵渔。提携手板聊复尔，安用局促辕下驹。昌黎老韩手笔大，光范三书看渠破。号天叫地为一官，宰相须还贾耽做。不如荷葭坞中之把茅，卧听松声三峡涛。开门夜半划长啸，已笑古人山月高。
糟床夜压真珠红，摩挲醉面迎春风。春来春去无终极，能费几筯蔓菁菘。既无长绳可以系白日，又无大药可以玄双蓬。何怪乎玉雪可怜之孺子，忽颓然风霜不贷之衰翁。百年长短一丘貉，曾不芥蔕崔嵬胸。若夫塞翁失马，楚人亡弓，此事细甚焦螟同。使吾冠冕佩玉于庙廊之上，吾不见其为泰。使吾披裘带索于嵌岩之下，亦不见其为穷。诸贤自作世俗眼，此老日饮亡何中。春秋获麟夫子没，本草不自医神农。著书万古知何用，况复起草明光宫。我今并欲焚老砚，一蓑鸣雨东臯东。
风低黄芦雪模糊，南山夜猎生於菟。铁衣槛致元帅府，犹自舑舌磨牙须。府公起迎自除馆，刻桷丹楹齐栅断。分栋骁雄上下番，汛埽蠲明节寒暖。一铺兵十人，一饭肉十斤，日费少府如千缗。惟恐不饱撩怒嗔，一旦出柙谁能踆。君不见有尨狺狺守门户，舐糠累累奈何虎。
边角悲鸣霜扑地，将校宁甘泼寒戏。熊旗引队柳营晓，大羽插腰生意气。虎皮半卷并铁刀，臂鞲蜀锦团雕袍。士不敢喘那敢骄，肃听号令惟所操。撚弦唾手试弓刀，例物角花金椀的。左军右军分两翼，簇簇飞星点红砾。一麾白羽人肩摩，三军欢踊声鸣鼍。教头喝赐谁最多，铁丝箭者无以过。大风飞云歌汉歌，安得一箭开关河。汉家君王自神武，边头将臣如卧虎。觉吾目中无此虏，待射金牌大郎主。石崖天齐勒碑颂，那知援笔无燕许。
何须不踏东华土，何须不吃吴山水。同时辈流半霄汉，径上银台披凤尾。几曾礼部奏第一，十载青衫百寮底。相公之甥迳甚捷，头放稍低那得尔。直不虎关非狂耶，胡不爱官几历诋。吏铨教授古括州，管领风云二三子。孔堂丝竹秋雨荒，弦诵琅然顿盈耳。深衣楚楚有古意，相对青灯夜分语。六鼇云海渺何许，宝字森罗风日美。人言欠渠挥翰手，倘及春江戒行李。寒毡对客澹无欲，清梦不劳曾到此。谈经归来喜津津，手洗翠缶香倾银。何以娱子白发亲，梅花中有无边春。
霜洗梅花春满握，夜寒吹老城头角。琐窗砚作离骚香，吐句不教花莫落。裁量要是修月手，我欲追随慙笔阁。平生万事不挂口，爱诗苦未厌溪壑。有人肯筑风骚坛，敢不束甲三距跃。当时只料孤凤凰，不与鸡群同抱啄。拔旗赵壁决此胜，金鼓俄惊自天落。一嗔纵得马辟易，已觉楚歌声四薄。夜光明月以暗投，心甚爱之颜有怍。公诗端似大国晋，玉帛诸侯頼联络。倘令吴楚主夏盟，获麟正恐春秋作。歙州虽小水如练，沤鸟亦知文字乐。此盟定自不可寒，把住梅花更商确。夜窗或许时过从，莫问圣清与贤浊。
有客夜鼓龙门琴，风露漠漠侵秋庭。妙弹幽响落指外，此意难以两耳听。参横斗转四山寂，但闻别鹤之夜怨，离鸾之晨吟。挐音谁适鸣沧浪，寅缘苇间情衋伤。忽然浩叹声轩昂，二十八宿俱韬藏。少焉月出流寒光，但见山苍苍兮江泱泱。尔乃舂容大篇，寂寞短章。谬攸一笑天所吝，亦恐此乐不可常。吾当为君谱入渭阳操，莫弹履霜似伤孝。碧桐翠竹夜生寒，折杨皇华何足道。人生百年几今夕，我思古人心忽忽。黄金拟铸钟子期，此言每堕槐安国。
髯参草卧残阳浦，拔毛竟作文中虎。金华化石久已陈，玉署摛辞疾于羽。醉猩耆酒少遒劲，狡兔饱霜工媚妩。磔残鼠须肯收录，剥落鸡毛谁比数。文章诸公多好奇，往往得名专翰府。乃知草圣不世出，罕识公孙大娘舞。君不见华元分羹奇祸作，糜身鼎烹竟无补。又不见晋宫洒盐儿女曹，愤鬰令人噤难吐。物生正系遭不遭，敢向词林叹辛苦。椽书大砚如南溟，吾其鹏乎尔鹦鹉。
戴君手持黄卿辞，邀我为作陶母诗。妇言妇德不出梱，纵有令则何繇知。昆山生玉草木润，欲识其母观其儿。一经科目摘髭易，五丈夫子皆瓌奇。黄卿与世少谐可，老笔为写青琉璃。嘅予一读怳如洗，酸风凄断漳淮湄。往年将父问里舍，病痱中道惊相持。秋山黯惨过县尹，取急欲谒谁何医。天方罪予不孝子，行未半驿翁阽危。云崩日落竟千古，永始此路行无期。尔时县尹有母遗，鲐背儿齿当期颐。潘舆佳日访桃李，一舍而迎聊遨嬉。人间仅仅几寒暑，亦已奔月归何时。暮云春树渺千里，同一哀痛难平治。此诗莫遣挽郎读，天荒地老松风悲。
春其几何到端木，三信东风银粟粟。眼惊天地有奇事，喜不自持诗陆续。尔时茅屋亦堪画，有竹宁甘食无肉。多年裋褐夜不暖，紫凤天吴共伸缩。袖中书册字蝇头，略借瑶阶明月烛。忍饥未惯愿岁丰，口虽不言以心祝。一生懒作贷米书，自汲溪水煮溪蔌。荷锄久欲眠秋云，飞翰谁惊落春瀑。人言安用管城子，家本田家一犂足。分吾此雪谢老天，高吟信手三千牍。蛰雷之腹庶其饱，杀气犹缠当肃穆。彼姝者子羔酒融，夜寒斗帐金花蹙。何如石鼎鸣涧松，风味之高未渠恧。先生坚卧袁安庐，正坐不能甘鹿鹿。才晴便欲出畦麦，止可挂书骑健犊。脱蓑许过宓贱堂，金杯亦眩渊明菊。清谈吾独为诗耳，卷轴今如春笋束。我所思兮孤凤翔，欲往从之老鸧秃。
谁何扣门声啄木，踏雪逢迎寒起粟。诗筒过我捷于羽，墨滑岂供貂尾续。云锵孤响落琼璈，顿觉闻韶不知肉。胆惊强韵娄吐舌，春溢长笺手几缩。钝根难除撚髭苦，夜凡晶荧残几烛。管城子老免冠谢，久不中书三致祝。择交正自欠楮生，两穷相值声蔌蔌。端凝頼有弘农陶，时一浴之云外瀑。山寒亦闻泓有语，未致两生长不足。谁其下榻徐孺子，不以寒暄事竿牍。径须回旋作诗供，纵使长贫颜有穆。书生得句如得官，无以藉之眉为蹙。云烟茧纸生踊跃，涕唾犀毫负慙恧。倘非渠辈称挥洒，未见无虞堪即鹿。残风剩月幸见分，卷轴今当汗驹犊。夜窗赓载有余暇，牋注离骚到兰菊。雪铺玉笺乌丝栏，一一手抄森似束。毋令千载韩退之，作传讥嘲老而秃。
黄侯授我以江西诗禅之宗派，瀹我以双井老仙之雪香。砖炉春著兔毫玉，石鼎月翻鱼眼汤。夜窗搜搅十年读，候虫鸣秋声殷墙。乃翁诗家第一祖，不用棒喝行诸方。掀翻杜陵自作古，夜半衣钵谁升堂。单传横出二十六，未许歙梅洪鴈行。雅闻滕阁藏墨本，欲往从之山阻长。牙签大册忽在眼，荒苔茅屋森珩璜。东湖柳色入眉宇，君其几代之诸郎。不离文字话祖意，传灯肯与留山房。宁知三生受昏暗，纵有此灯无此光。宜州戍楼山月苦，茫茫参到无何乡。
空山十日雪塞门，天荒地老无行人。芦花败絮不堪著，山石夜裂苍皮皴。奇寒中人僵赑屭，樵汲路迷瓶粟既。驾风万鹤危欲仙，此腹久无烟火气。家家暖入红麒麟，谁肯问讯推柴荆。洛阳令亦可人者，惜哉史不书其名。此公要亦非知我，志士从前例寒饿。倘令开口向凡儿，宁忍春雷曲肱卧。
飕飕飗飗风落木，淅淅沥沥声撼竹。乾坤不夜起开关，一港玻璃四山玉。我所思兮渺中洲，幽怀欲写谁与酬。世间余子不足语，乘兴径上渔翁舟。未到山阴竟回棹，歘去骤来何草草。神交如必面相朋，逸韵高情一如扫。宁可一生无此人，不可一日无此君。襟期何必戴安道，玉立寒青自不群。
君不见王子猷，剡溪夜雪之孤舟。此翁百好不入眼，而雅与竹深相投。君不见陶渊明，徽弦不具之古琴。东篱把菊偶然耳，人或作图传至今。吾何曾识董一之，于此略已心相知。事治好春绕庵屋，岂有俗子能尔为。江风山月无尽藏，时一吐出胸中奇。与茶作经花作谱，铨次蘅若兰荪蓠。秦碑晋帖了真赝，砚石错落书参差。迩来抄注到侪友，唾视钱癖何人斯。长卿但有四立壁，无一持赠长嗟咨。烦为传声语花草，倘可千里同襟期。吾闻奇章公石李成画，在庐九老湘九疑。烟云渺绵不可状，世乏佳士当归谁。君其持以问太空，所不与者如此诗。
雪花飞尽江头芦，秋崖有屋窗未糊。嗅梅自可了孤寂，燃竹相与留须臾。传观玉帝整严卫，杂沓环佩纷前驱。梦随姑射扣瑶陛，身入阊阖排银铺。明毫一色宝阶浄，端木六出琼林孤。绿章封事见名姓，白霓仙子轩眉须。乃知天喜爱民尹，分此雪与耕田夫。山川尽入古图画，园林已作春规模。逢船谁可载书共，松醪未拟炊书沽。金仆姑寒忆战士，玉玲珑煖无歌姝。煮茶安用碧跳脱，眠蓑自胜红氍毹。盟鸥久与说心腹，买犊大欠耕膏腴。频年岁入少生计，何日诏下蠲田租。甑尘但忧脱粟饭，瓯滑未议羹莼鲈。群公岂堪立仗马，贱子只跨寻诗馿。第令吾民不知馁，如彼蔡人何足诛。冲寒索米徙者众，啼饥载道携其孥。边烽有警事方尔，民瘼未轸天地无。辕门谁曳丈二组，羽书夜下尺一符。少迟兽狝渤海盗，当复蚁浮高阳徒。平淮有碑倘须刻，笔墨可但唐宗儒。
公子无肠秋满壳，山吏无魂饱霜萚。寒浦醉骨糟丘台，鸣髇数肋凌烟阁。故人斜封三印红，秋江已在吾目中。角声唤起边城梦，雪岸打围芦荻风。
往事转头如堕甑，独枕书眠知隽永。竹窗风好直万金，不涉世间荣辱境。东山之屐北山移，坐觉室迩长相思。碧脆已冰烹伏雌，未害踏云来话诗。
梦中翠凤飞来双，驾言后土逊名邦。手持玉简判红紫，敛袂欲以诗城降。粹容喜动日月角，揖我入对玲珑窗。为言琼花返蓬阆，下界久矣无根桩。乃今存者赝本耳，补亡以绐青油幢。人间识真盖亦寡，载酒嘉宾宁论缸。黄冠诞谲谨勿信，传讹听舛其言哤。为花作辨谁氏子，谬妄补入黄钟腔。耳庸目陋惑世俗，其罪不能三赦憃。朱云之孙亦奇士，文有气骨丰而厖。谓琼赤玉匪为白，不比俗论纷茸尨。诗筒往来捷于响，夜发严鼓声逢逢。咨尔岳为谢此老，壮哉寸管飞涛江。
吾醉矣，吾醉矣，醉语虽强难举似。何年开辟有乾坤，日月左旋如磨螘。尊卢赫胥一聚尘，梼杌春秋几张纸。道家者流李老君，儒家者流孔夫子，等一浮名世间耳。烟霏霏，冢累累，青山良是白骨非。欲呼古人呼不醒，待呼得醒将何如。世情冷暖翻覆手，人生短长屈伸肘，安用黄金印如斗。君不见颜子白头才十九，要与彭铿骨同朽。天地荒老生古愁，所不负予如此酒。千古在前，万古在后。著我中间，渺然何有。亦知本是麋鹿群，那解作人牛马走。白鱼如玉紫蟹肥，秋风欲老芦花飞。酒酣月落喝便住，螭虬蟠攫霜毫挥。吾妇曰君醉耶，吾姪曰非醉也。谓吾醉者固不然，非醉亦非知我者。花影满身扶不起，此纸不知何等语。明朝勿与醒者传，笑倒渠侬吾醉矣。
神京鳞介腥衣裳，三精雾塞天地光。鼪啼鼯笑纷披猖，中分宇宙尊犬羊。谁其与者沦纲常，受计于虏扼我吭。王心凛凛天苍苍，以次来缚归朝堂。自南自北诺已偿，焉用与虏为胥戕。为讐报仇胡不臧，至今淮堑为河湟。每观王传心摧伤，怒发为立胆为张。皇畀予邑于祁阊，闻王有像北山冈。欲往从之洁予觞，简书之言不我遑，今且去此何敢忘。牲肥酒香时日良，金戈铁马山茫茫。
秋崖初无负郭二顷田，向来耕舍寒炊烟。负薪行歌遭妇骂，往往倒崖底之枯松，煮崖边之飞泉。龟肠怒吼卖牛具，龙骨倒挂行蜗涎。乃以农自目，其然岂其然。胥山之穷固亦无一钱，较之于我犹差贤。白头把笔耕六籍，芸人芸己皆逢年。可曾腰斧响空谷，但闻种之以弘农陶，耨之以绛人玄。先生之号则不可，北山久欲移文镌。吾尝观诸朝，左右分两铨。若使后夔降典夷作乐，各违所长非所便。我今手招白云与渠语，两易其任盟当坚。君农我樵万山绿，依旧司存雨露边。亦不必承明之庐九入，亦不必岁中之官九迁。共披烟蓑拜新号，疏驳不到松风前。烂柯扣角醉眠熟，佳话留与山中传。
尘世崎岖天一握，俗子追奔蜗两角。先生宴坐心平夷，矮屋打头甘寂寞。手提老笔挟霜气，合上蓬山直延阁。高人乃亦主簿耳，往往胸中自丘壑。银钩宝唾俱入妙，令我见之生踊跃。日酣昨暮春睡浓，柳外叩门谁剥啄。一书自直十从事，况有骊珠光错落。风簷急转百回读，花草愁深颜色薄。放余许出半头地，未敢以信而以怍。譬如驽骀受刷饰，金环压辔青丝络。猗那清庙吁已远，下里巴词可无作。候虫鸣秋鸟鸣春，美恶则殊俱自乐。焚香危坐试品藻，颇亦敢言余论确。公诗虽淡朱弦清，我诗虽雅黄钟浊。
鼠技易穷谁比数，牛衣政可眠春雨。虎窥九关高莫扪，兔秃千毫老无补。龙婴鳞逆事可惊，蛇画足添心独苦。马宁坂下困盐车，羊勿梦中翻菜圃。沐猴从尔楚人冠，荒鸡宁起刘郎舞。狗监无烦诵子虚，豕亥纵分吾不取。
鼠穴不能容窭数，牛角自歌深夜雨。虎头肉食飞者谁，兔窟趺居狡何补。龙籍亦保终当还，蛇杯生疑空自苦。马曹误我盍归田，羊羹祸人宁学圃。猴拳蕨嫩鲜可烹，鸡毛菜香醉言舞。狗尾时时遣续貂，豕白献慙吾不取。
适禁乐令春哑，先办秋治社聋。银胜鬓毛班白，琼丝菜缕青红。
韶风万物照我庐，昨岁骈头今并疎。自是爱花心不足，何知物物有乘除。
买书堆屋当藏珍，砚水生春玉作麟。此老大蒙稽古力，至今疎草墨花新。
圣处终难举似人，二三子在最情亲。于中检点平生看，香缕萦帘眇此身。
终南少室苦跻攀，已入先生一笑间。不学刘安便仙去，屋边尽自有佳山。
何年进入玉华宫，香到君王紫禁枫。月府归来衫袖冷，蟾蜍滴露洗秋红。
正尔清寒与世殊，地灵不受柳诗愚。昼长何似醒幽梦，碧玉壶深贮雪腴。
携得春归通德门，等闲万木亦沾恩。母桃未熟蓬莱浅，连夜吹开堂北萱。
一念惟余睡作魔，鸥闲不与世同波。迩来定力空诸妄，如以摩尼照浊河。
草庐不惯高轩过，莫怪樵青久未譍。一片断云寻宿处，有诗谁与录侯鲭。
向来曾管重湖月，五老当门但读书。见说邦人犹感慨，恨予不学蔺相如。
两山南北诗三百，付与秋风赵倚楼。忽忆老逋坟下路，梅花夜雪上孤舟。
凤凰城里花如海，选集诸人守部门。此老久渔双脚浪，岛烟湖雾又黄昏。
万花锦绣同民乐，不比青山独乐园。办得春风共花醉，尽教蝶閙与蜂喧。
和气能消塞上寒，却于边事颇相干。酒旗歌鼓秋千外，新绿柔红又几般。
风逗湘帘雪絮飞，池痕雨过曲尘肥。扬州十里春犹在，细柳营深解铁衣。
玉箫吹断知何许，柳径日长娇燕舞。鹤城半掩人未归，数点春愁杏花雨。
老来学剑已无成，眼底边尘猝未清。此辈束之高阁耳，且容黄犊伴春耕。
落尽梅花合一杯，雪深无复旧莓苔。山谿莫遣人行破，安得酒从天上来。
何物苍头不自量，踏梅踏月上山堂。月明幸是无痕迹，可惜琼瑶一径香。
折铛破釜底堪修，纵使修成已不侔。谁与吾身自珍重，暮年药笼漫劳收。
久住成家不见猜，傍船水暖逐毰毸。岸沙能占春多少，长恐诸侯客子来。
月如此好吴牛喘，雪不胜寒蜀犬狺。莫怪叔孙并禄父，不知周孔是何人。
日淡风恬独倚筇，一池草色自溶溶。我犹未醉春先醉，政不关渠琥珀浓。
寂莫空山久掩扉，残书谁与解重围。推豗时作橐驼坐，恍惚化为蝴蝶飞。春事已归双雪鬓，生涯尽在一荷衣。夜寒扣角悲声壮，但得牛肥道亦肥。
溪村杨柳好藏鸦，春水池塘已吠蛙。诗外共谁千里月，雨中老却一山花。蝶将梦去客欹枕，燕寄声来社到家。数掩断篱春且住，莫随芳草遽天涯。
草草庵居绝似僧，不同劣有发鬅鬙。空山一夜雷驱雨，老屋四围云拥灯。诗骨瘦来人似鹤，书幐懒去字如蝇。开门桃李俱尘土，春到园林曾不曾。
暄风已惬绿阴凉，小簟初横六尺床。如宇宙宽容膝地，与尘埃隔及肩墙。鸟乌声乐樱桃熟，田舍人忙麦饭香。留得壁间双不借，尚堪鉏水共移秧。
黄纸红旗总不宜，绿蓑青笠久相知。躬耕莘野一犂雨，亲见豳风七月诗。老已自催蚕作茧，死时须用豹留皮。山深未省人间世，黑白纵横几局棋。
寂寂门无长者车，穿深逗密惬幽居。花能红白锦相似，山自青苍画不如。鹤骨政应先狗马，雏孙殊未辨龙猪。皇天老眼何缘错，高枕松风莫管渠。
只合空山著此身，野猿骨相鹤精神。何关亲戚傥来物，自笑痴顽向上人。手可持杯宁是病，瓶犹储粟未为贫。公卿满壁非无画，不画公卿画钓缗。
高卧只消云半间，随缘栽果与猿攀。不将此手遮西日，安用吾文移北山。双燕来时春晻霭，一牛耕处月宽闲。溪居已息机心久，莫遣惊鸥去不还。
亦笑吾身立两间，古人辙迹渺难攀。斯文在昔豹窥管，吾力不量虻负山。有识共知方寸好，无求方得几多闲。一春大欠渠诗在，准拟晴时到处还。
老子浮沉田里间，犊车辕许野人攀。饮中仙去东西玉，行处人传大小山。天且莫教三月尽，我今无负一生闲。春寒正惬牛衣暖，富贵从渠昼锦还。
处处春风自物华，有诗不了醉生涯。别离苦忆平山柳，题品翻疑后土花。独倚断云愁战马，重歌流水带归鸦。梦寒飞过江南岸，茅屋依然竹径斜。
倦游久已厌纷华，欲问春蓑未有涯。宇宙一杯诗潦草，江湖十载眼昏花。恨身不及随阳雁，将母何如反哺鸦。家在青山烟雨外，春寒几立暮江斜。
篱根宿草已陈陈，谁护蕉红到此晨。雪里寸丹长似旧，人间万绿未知春。翻经曾识观身法，乞种亲为土地神。孤负晚风生酒兴，维摩示疾不沾唇。
山花山草杂前陈，谁解芬芳霰雪晨。红菡萏肥如欲焰，绿玲珑卷过于春。化工有意怜丘壑，老我无诗泣鬼神。待唤曲生相暖熟，雨晴禽哢是歌唇。
投老自山林，灰寒寸寸心。鹤眠渔屋小，僧语雪篱深。夜读贫如昨，春犂懒到今。松根有苍石，抱膝一长吟。
中秋明日是，雨色半苍厓。无月可吾子，有诗倾老怀。人间棋局面，身外酒生涯。莫及边头事，谁知浊与淮。
圣泽被卷阿，髫童亦置科。两蜗从小竞，三豕至今讹。亦漫为官耳，其将奈若何。岂关门户事，翁已老渔蓑。
篱落花无頼，春寒手自治。但留根本在，终有发生时。雨露曾何择，山林未易移。吾知勤抱瓮，一任化工为。
戍角吹将短鬓华，此情付与酒生涯。两淮无事山如画，九日明朝菊未花。有客敲门缘问事，无田负郭却思家。鴈来不带江南信，带得新愁落晚沙。
天与西头扫泽苻，飞英亦暗合孙吴。冰肌起粟愁云母，水骨浮槎立雪姑。竹丈夫哉能崛强，梅兄弟者亦清癯。一蓑谁傍篷笼宿，画出寒江独钓图。
风借吴松十幅蒲，春愁渺渺际烟芜。傍船时有能言鸭，举网今无巨口鲈。欲访龟蒙前杞菊，谁怜麋鹿旧姑苏。一尊重酹沙头月，物色分流到我无。
月满长汀晚沐新，一凉犹下耐冠巾。江连碧树自今古，我与青山迭主宾。乞巧未能从帝子，坐愚宁免辱溪神。向来鸥鸟间何阔，莫是炎凉不我亲。
雨过苔矶片月新，黄琉璃簟岸纶巾。平生不负杨临贺，半夜谁呼祈孔宾。堪傲轩裳中酒圣，肯污笔砚论钱神。北山猿鹤应惊怪，已觉尘埃不可亲。
半夜江城久已谙，白鸥眠处落烟帆。诗穷政有牛腰轴，身散宁为马口衔。时以酒浇胸磊磊，或嫌山似面岩岩。春田芜没归耕是，待与丰年赋载芟。
绿阴政自可羸骖，舴艋何堪暑气惔。沙碛稍凉客且住，水程虽远未须贪。吾侪焉往不三黜，此段无劳忍一慙。山际有田归自好，休论暮四与朝三。
年光何啻蛇赴壑，仕宦略如鱼上竿。畴昔本无温饱志，归来只作等闲看。人间万事风涛急，雨外一蓑天地宽。潮落海门烟树绿，举头已不见长安。
投老归欤拙独存，剖瓜亦欲问天孙。故人有约夜堂醉，老子不禁秋暑袢。却恐长绳縻日月，政须高枕问乾坤。北窗风好难为客，未辨冠巾数候门。
半吐柔芳暖正妍，趁晴何不试笼鞭。玉环醉矣春无頼，金屋贮之人孰贤。花比红儿谁作谱，诗传娇客已成编。湘帘燕子人家月，一笑春风不计年。
黄州不识春风面，哙伍漫山桃李枝。银烛夜深粧额褪，锦屏睡足鬓丝垂。半醒半醉凌晨酒，几雨几晴寒食时。莫怨家人多命薄，缘愁却入老坡诗。
老砚生苔尔许时，谁怜官事落儿痴。江湖十载春无据，天地一舟归有期。客有相从蜗壳语，诗来云受鹤山知。皮毛剥落惟真实，那用诸公绝妙辞。
书生作计已差殊，况复真穷五技鼯。空费寸阴酬急羽，还同斗米饱侏儒。鸥盟正尔隔千里，鹤梦何曾到九衢。茅屋春寒明月夜，梅花曾与寄声无。
入手功名不厌迟，政须努力莫伤悲。二难宁共姜肱被，一染谁怜墨子丝。仕宦金吾吾亦爱，饥寒玉汝汝当知。青灯夜寂聊参取，侑坐为铭只此诗。
衰暮安能六出奇，桐孙頼有峄阳枝。九经库谩无遗读，千里驹宁不受羁。薄命久遭时俗态，此心莫倚老天知。待归共买黄牛去，耕落烟村月一眉。
骇绿纷红醉欲沈，晚风不易阿环禁。双回姊弟琼瑶面，独试先生铁石心。春事略如飞梦过，人生莫到受恩深。霓裳一曲今何在，不尽长吟复短吟。
倦眼忽惊三月暮，杜鹃啼处绿阴多。春今且住为佳耳，雨不能晴将奈何。红紫只催人老大，苍浪莫怨命蹉跎。贫中政自难留客，頼有诗情尚不磨。
老去犂锄易作劳，藤阴才午卧衡茅。须眉甚古松当户，羽翼初成燕出巢。安所归乎惟酒隠，宛其老矣只诗豪。忍穷不欠鱼羹饭，每向人间笑独高。
生菜春盘草八珍，灯前殊未觉家贫。几多荼垒中间事，第一屠苏最后人。衰病不图今夕健，须臾又是隔年春。东风自此无闲暇，万里乾坤一夜新。
梅花遶屋柳遮门，不是闾阎不是村。归寄柴桑人自老，就荒松菊径犹存。事关时命才何与，技止文章道未尊。灯火半生堪底用，只将黄犊教吾孙。
一牛西崦又东臯，独宿中年共作劳。世事略如云变灭，人生未抵玉坚牢。山林性气与时背，霜雪髭须得酒豪。野屋难为春帖子，自研冰雪写离骚。
当年意气亦堪悲，岁晚胸怀只自知。十有九分天不管，百无一遂老如期。灯寒夜雪渔蓬屋，春共梅花野竹篱。衰白东风那解绿，底须苦向鬓边吹。
一枝紫竹两青鞋，只么穷年亦自佳。理乱不知闲世界，浮休自若老情怀。竹居可使食无肉，草具宁须菜与鲑。春入灯花供别岁，葛巾随分对荆钗。
家世无年事可知，况吾久矣叹吾衰。玉丸不住岁华老，铁砚未穿筋力疲。一笛跨牛终寂寞，万钱骑鹤两参差。年年此夕椒花颂，能费先生几首诗。
守岁团栾谢两侯，堆盘水陆有珍投。鲟香透白琼瑶片，虾醉殷红玛瑙钩。湩酪远分闽峤雪，枝柑犹带石桥秋。老饕兀兀陶陶外，一笑人间百事休。
短发萧萧老侍祠，夜坛三上华封辞。皇储天启重轮日，帝座春环万寿巵。材具不供当世用，林居亦望太平时。羽衣舞手香如雾，报答空餐但祝厘。
追风逐月费攀跻，苒苒流光欲乳羝。命薄最于穷鬼厚，气高不为贵人低。交情安得玉连琐，世路真同铁蒺藜。未及龙钟且行乐，池塘吹绿又萋萋。
长须翁卧瓮头春，醉不胜扶绝可人。琥珀色浓红透肉，珊瑚钩嫩冷生津。欲酬野句不当价，粘出侯家总是珍。此法纵传无此料，石桥雪水玉粼粼。
酒醒山月欲侵楼，小摘园蔬雪满沟。春入石炉然翠釜，涛翻银海走青虬。十分脱出诗书味，一色本来风露秋。莫怪诸人难与语，满腔元只烂羊头。
我生胡不辰，八龄失吾祖。今垂四十年，眉目略可覩。当时深根培，所望大门户。岳也忝一科，遗余曾不补。而乃轻涛江，飞檄淮南府。父兄肯相随，薄饭共贫苦。宁知事大谬，俱作一抔土。去年汶素跸，永痛松柏古。禄釜亦已矣，尚安事圭组。今年误一出，竟犯时辈怒。去国不及炊，触热到环堵。无何七月望，新露洒秋宇。近郊有兰若，梵呗薄云雨。彼氓一念存，提携颇旁午。因果夫何如，亦各言恃怙。伊予祖父兄，超然定何许。然皆其忌月，悲岂不氓愈。斋盂馔伊蒲，从众共伛偻。盖以妄塞悲，有泪泚清酤。
吴苑云酣歌舞地，平时灞上真儿戏。府公槌鼓入辕门，盘马弯弓士增气。玉虬夜吼双宝刀，晓霜冷透宫花袍。君王有意敌天骄，霹雳劲弦吾与操。满月犹嫌无腕力，三军鸣金齐破的。莫将电镞惊飞翼，请射檄书青草砾。参旗井钺光相摩，帐前万叠轰灵鼍。呼韩要通作编户，勿遣喘从榆塞过。鴈沙枯叶改凯歌，安得壮士翻银河。三边农桑俱偃武，将军懒射南山虎。不须土训喻远人，天地中间悉臣主。文章四海吴状元，那肯军装遽如许。
海棠寂寂香埋玉，山雨浪浪负欢足。闭门长憾虎头痴，对客不供貂尾续。径呼伯雅相拍浮，试坐毛锥三沐浴。满身花片为谁春，政欠太虚明月烛。
黑云压山雨如镞，霹雳火光龙起陆。四壁淋漓风撼屋，一窗寒灯卧空谷。龙乎龙乎盍归来，先生床湿生青苔。未识青黄麦枯死，古语更占春甲子。
人生会有百年极，春事略无三日晴。岂惟坐隔海棠醉，亦未曾逐杨花行。绿树阴阴遽如许，黄鸟飞飞寂无语。先生欲作送春诗，似此一春那用尔。
向来祁山赭如天，迩来祁山翠如碧。祁山草木皆精神，祁山人材方气魄。君不见癸丑诸贤奉亲策，武成殿前天咫尺。太微星动豹尾班，祁山人作龙头客。所以天留老子山之侧，为守云烟护山碧。山转碧兮人转奇，未许右科专此席。前头更有文状元，努力风鹏九霄翮。
玲珑碧树巧临池，影在窗前作么移。水墨画图春淡淡，莺花庭院日迟迟。不妨明月重相忆，怎许浮云浪得知。一片舞裀欹弱柳，风来时复托腰肢。
近看遥见总风标，不拣疏村自断桥。大士定中蒙素衲，太真浴起却红绡。别修花史为题品，高倡离骚伴寂寥。岁晚道人心似铁，爱香怜影尚魂销。
谁遣秋风开此花，天香来自玉皇家。鬰金裳浥蔷薇露，知是僊人萼绿华。
绿裳丹脸水芙蓉，不谓佳名偶自同。一朵方酣初日色，千枝应发去年丛。莫惊坠露添新紫，更待微霜晕浅红。却笑牡丹犹浅俗，但将浓艳醉春风。
击碎珊瑚小作珠，铸成金弹密相扶。罗襦襟解春葱手，风露气凉冰玉肤。并世身名杨氏子，旧家门户北村卢。知音未必能知味，曾遣青衫泪湿无。
自是愁人愁不消，非干雨里听芭蕉。芭蕉易去愁难去，移向梧桐转寂寥。
春绿晴融太液池，好风都在万年枝。宫墙璆玉韶音远，合殿珠环晓漏迟。天近六龙扶翠辇，云深五凤挟瑶池。镐京长启需云宴，先奏端平第一诗。
晓跸初催上寿班，东风连夜致人间。九重春醉金鸾殿，万岁声幽碧玉环。大地山河年谷熟，太平日月羽书闲。明朝第一番花吉，并与琼幡下虎关。
二老风襟了不群，笑谈自可却尘氛。词臣旧奏平淮颂，里老今传谕蜀文。吴国隠然如一敌，赵边足以张三军。英辞整顿乾坤酒，捷羽飞来共策勋。
庐山谁与主文盟，入得光芒北斗星。笔可补天亲奏赋，芥如拾地久明经。诸贤等是良眉白，五色难迷老眼青。来岁不妨连举送，编排详定又彤庭。
礼乐当年鲁两生，一经科目共春城。数回地脉中兴相，文动天家正奏名。诏墨泥香题处湿，恩袍草色坐中明。莫嫌老守衰迟甚，曾向慈恩顶上行。
寂寂度年光，坚贞玉雪香。冶容谁氏子，终日傍垂杨。
忆被莱子服，种汝奉高堂。汝自忘忧尔，吾忧未易忘。
马令园中本，移来村墅中。太官令却献，黄帕不来封。
一筇五老几相携，吟得诗成竟未题。易地不干渠辈事，樵夫只合管樵溪。
王渊换得玉为环，非梦蓬莱几日间。珍重君王能记忆，予麾犹得道家山。
雪谷冰崖枯槁士，土锉无烟寒堕指。朝饥鬰屈鸣不平，乌玉磨云翻砚水。花光若朽补之穷，吐作冷花春几几。相公折箠笞神兵，肯与此辈争诗名。横梢噀墨偶然尔，别有妙处贤长城。单于吹叶远关塞，张我大汉之天声。老生经济知无术，尔雅虫鱼宁阁笔。岩廊有此磊落人，安事儒士呕心出。吾文不在奴仆骚，尔曹政可衙官屈。所怀浩荡同元工，宁比八九吞云梦。铭常勒鼎勋业在，未可枯木窥坡翁。谨勿闲挥补天手，且挈一世春风中。军书夜下飞如射，彼蠢者胡犹梗化。梅花岭外有传闻，老我毛寒足惊咤。神枢净洗甲兵腥，瘴月蛮烟亦堪画。
上七日为人，云蒸涧壑春。入山从此始，得句不知贫。宿雨行泉脉，归禽隠树身。无人闲似我，野荠共时新。
昨夜长庚烂瑞光，间生贤于应明昌。风云际会当千载，天地交通复一阳。曾播声名题雁塔，暂时文柄坐鳣堂。庆闱雅燕笙歌彻，紫诏催归侍玉皇。
精神天上石麒麟，器业无双间世人。欲展经纶趋北阙，暂将去范董南闽。彩衣戏处劝声溢，绛帐开时瑞气新。虔祝我公难老寿，八千为岁比庄椿。
一方苍石老莓苔，只合渊明共酒杯。岁晚出山成底事，至今笙鹤不归来。
怪石堆云矗大空，女娲炼出广寒宫。一轮常满阴晴见，万古无亏昼夜同。捣药声繁驱白兔，漏天孔正透清风。光明自照如来境，肯学姮娥西复东。
櫂入江村暮，扣门求友生。青衫新鹿梦，白发旧鸥盟。巷僻苔痕滑，林深鸟舌清。共寻物外味，溪上老渔声。
五载琴堂奏未央，乌纱紫绶鬓苍苍。三鳣已集弘农兆，五柳仍分彭泽芳。廉石一车归吏部，清风两袖付中郎。山间甲子君知否，好向关西卧夕阳。
一櫂烟波震泽空，笔床茶灶满清风。桑磐自是君家味，何羡区区涪上翁。
平湖千顷浪花飞，春后银鱼霜更肥。菱叶饭，芦花衣，酒酣载月忙呼归。
我家平湖边，碧水豁清目。儿读谁氏书，庭开几株菊。绿笋可曾抽，银鱼想当馥。尔归语细君，涤圃秫须熟。
日出烟消春昼迟，柳条无力万丝垂。韶光新染鹅黄色，偏爱东风款款吹。
碧筒注酒晚风凉，浇得新诗字字香。吟罢临风开佛座，撚花笑指浴鸳鸯。
月浸寒泉凝不流，櫂歌何处泛归舟。白苹红蓼西风里，一色湖光万顷秋。
湖天雪景弄朝晖，清彻如云散雨衣。肌骨已随云影去，玄真仙代竟忘归。
湖光一片绮筵开，老矣将军去复来。漫说风尘轻似叶，岂教笳鼓动如雷。悲歌气喷三河少，武略功高八阵才。平望塞亭曾耀武，汉家空数单于台。
朔风一夜渡江村，北望云飞不忍言。仙隠老寻双橘柚，避秦人爱小桃源。烟波乱逐鸱夷舸，烽火遥腾马偾辕。闻道此山真福地，不知何处更离魂。
苎萝仙子总无双，一櫂烟波气未降。如何铸像劳臣节，却是吴江非越江。
秋风不为紫鲈香，适志徒劳梦水乡。惟是此生一杯酒，宦情无日不沧浪。
数顷荒田负郭耕，笔床茶灶看锄云。一琖清泉荐秋菊，不知何处吊参军。
边笳动地吹，铁衣寒未卸。壮士冢累累，骨香千载下。
千载人，百世士。知正统，明大义。汉丞相，蜀先主。同公心，烛三光。为岳渎，为星云。今不死，髯将军。
荻花塘外老渔家，夜夜湖边倚钓槎。打起秋风鱼数尾，调羹尽可荐胡麻。
推窗笑指浣溪纱，点点飞鸥拍浪沙。侬自有心禽解语，抛砖水激落天涯。
载将倾国尔为真，我梦扁舟作比邻。今日避兵真是梦，可知夙世有奇因。五湖烟水罨如画，鸱夷老子舍其下。千秋声气梦相通，此地居停尔当借。仙乎仙乎与世忘，何年归老耕闲堂。
百年萧寺古云间，五夜焚修昼掩关。雪岭衣传方丈室，虎丘石点可中山。天开罨黛成仙境，地接琉璃映佛颜。我亦挂冠为弟子，同参肯许是耕闲。
握手别君东渡，衔杯当我西归。少微星动百里，弹冠亦属忘机。
一水遥通西渡头，乱山零落树还稠。先生唱罢村田乐，戴月披蓑理钓舟。
胡马倏南侵，膻尘夜犯心。丧鱼索枯肆，倒屣问焦琴。狼烟乘惨势，鬼燐带愁吟。庐舍人无几，还家何处寻。
湖南茅屋里，避世隠墙东。瀹茗知泉味，栽桑助女工。高歌牛背笛，稳櫂艇头风。忆昔天随子，相逢乐在中。
春风一夜浪花起，大蚌小蚌浮江沚。渔蓑撒网唶嚄音，满载论斗不论斤。寄语庖厨煮白汤，脱壳击肉和椒浆。烂蒸鲜美波臣选，倾壶泼面供早膳。调羹娘子善刀藏，尚方滋味何分辩。不须更说毳与皛，江南水菜人知少。总道奇哉君善烹，明日饷君君当扰。
貤恩乘传别金銮，老大门楣翠凤冠。咫尺玉阶沾露后，尚方丹诏落云端。新谐甥舅瞻蒲璧，世笃明良洒紫翰。遥拜圣明归梓里，望风父老笑歌欢。
八阵图矶天下奇，无端变化出山时。要知抱膝南阳卧，早了三分一局棋。
君子于行东渡头，江村烟雨看眠鸥。秋风不借游山屐，客梦长呼问酒楼。八斗才怜新鹤发，十千囊尽敝貂裘。不须刎颈酬知己，一曲琵琶在远舟。
前不搆店，后不迭村。当阳坐断，上下平分。更看直透云霄之顶，独步乾坤。
悟道染泥沙，佛祖生冤家。新半山为甚烧香礼拜，明珠绝颣，皓玉无瑕。
一佛出世，千佛赞扬。十方坐断，独露真常。山苍苍，云苍苍。半开半合，隠显全彰。
拄杖子，无向背。东拄西撑，登山涉海。卞璧骊珠，泥团土块，一时粉碎。
道本于身，真积乃全。贯以一诚，虽人实天。元祐之初，帝赉良弼。匪康其躬，为民而出。龙起于洛，云兴于嵩。有泽其膏，四海之丰。方其未骧，一念下土。九关虽扃，编此守虎。及其既用，草偃维风。群贤鳞差，滃然而从。天以诚开，民以诚格。混融流通，何索何获。有崇南山，太平之基。岩岩具瞻，维公宜之。平生不欺，涵泳浃洽。心画之作，为天下法。取人以直，持己以谦。岂徒幅笺，二德之兼。荣光属天，公书在椟。有德有言，温其如玉。
事师之情，期以百世。言虽不多，意则独至。识以岁月，越王之孙。式时览观，用考大伦。
西湖之名，杭颍异辙。然皆足以寄七弦之清调，而共千里之明月。方指地而辨讹，客哄堂而缨绝。迄五日之考据，验注编于一阅。是诗之来，予目所别。昔也传观，今焉秘笈。叹人事之易变，何凋零之飘忽。然则记岁月于所见，而逸名氏于可阙，亦予之所不忍恝也。
物随春而欣荣，诗之偶成，何间乎虎跑之与女城。纵笔而书，冰谷梅英。凡是岁月之与所因，予皆不必强评。惟当即先生杂出之书，以考先生所寄之情，其何以异乎孤山之清也。
小字鹄引骞而翔，大字虎卧靖且庄。我藏遗帖虽盈箱，尚叹巨刻无涤黄。谁怜神物开混茫，想见醉墨犹淋浪。此题要补束晳亡，更恐有诗书雪堂。
登高而赋，维以思古。二难之风，意健句妩。黯然尘楮，笔势轩翥。真兮不谖，我怀陟岵。
佛法离住相，色相本非实。云何阿罗汉，可以色相求。居士宰官身，祇园夙亲近。会发宏愿深，现此广长舌。于后像法世，赞叹说偈言。笔力涵虚空，三昧出胸臆。撞开痴愚网，透出大千界。我昔睹殊胜，会闻诸佛说。以音声求我，不能见如来。偈语复云何，能离音声见。今当解佛意，一切有为法。非偈亦非赞，应作如此观。
周禾同颖，赵玉连璧。层见间出，又其伟特。有美颍滨，味道自得。既相师于父子，又斋驱于翰墨。吾评其人，概犹可识。盖严重端肃者老泉之教，而淳劲迈往者长公之德。谓余不信，视此手泽。
文字之祥，厥有原委。父师昆弟，以及诸子。文兮斜川，道兮颍水。以文贯道，一家济美。施及翰林，特游戏耳。于风味中，亦复是似。以坡为骨，以颍为髓。苏门之英，来者视此。
崇观太平，博雅汇征，秀出簪缨。楚芈蜀刘，三英并辀，道祖其俦。沈浸深醇，薰陶见闻，厥艺以振。方旅兰芝，水清献奇，发千古机。撷其所长，韬锋敛铓，类曲水之觞。即权合经，不特制名，雅韵尽呈。泾芾已仙，是书之传，孰探其天。风期九垓，黄鹄下来，然予言哉。
朋友之宿草未黄，眷眷于旧藏。画史之诋訾未忘，龂龂乎弗偿。鸠抢枋而下垂，鹤唳天而高翔。谁能游九垓以问太虚，其必有以别二子之短长也。
中秘法书之积，自淳化至于崇观富矣，而未加别也。翰墨博雅之能，自刘米逮于道祖著矣，而未多阅也。伯牙之珍，百世知音。伟奇能之表表，本和乐之愔愔。予尝叹太平之盛际，士大夫可以尽其好尚之心，盘薄时清，彷徉书淫。彼何预于帝力，殆有类乎鱼鸢之在天渊，各自得以遂其高深也。
此君之清閟，昌黎所憩，何啻得其细。三凤之呈瑞，非实不饵，亦姑即其意。予陋且蔽，尝窃叹喟，谓必见其真与境契，而后可以处绝尘之地。归而对，出而弃，十寒而一暴，久暌而暂慰，则亦何足以得二者之味。诗乎竹乎，予将求其所以无愧。
菊粲粲兮东篱，莲的的兮西风。是皆不受夫一尘之染，而特立于九秋之中。予固喜其洁清而自全，亦以观其笔之妙而句之工也。
诗以情寄，而拳拳乎子姪之示。又使之宝而勿弃，亦足以见其得意。
画以有声著，诗以无声名。有声者道祖之所已知，无声者道祖之所欲为而未能者也。
仲氏既不能定其名，经行又不能指其地。睹奇逸于笔势，想溪山于诗意，了然景物之皆备，又何必吾身之亲至也。
诗至江西，始别宗派。字岂无祖，人其有待。鹤瘠鸾铩，松寒石怪。彼有发僧，尚闻謦欬。
赐帖不知其几，而今获其一。四印之错出，百年之湮鬰，神呵鬼护，见此遗物。呜呼，此固先德之所寓，而匪止于绝世之名笔。既轶而获此绣质，子孙守之谨勿失。
学以进乎道，不止于决科也。厌饫优柔，贵精不贵多也。得失奇偶，固末如之何也。指端而言，所以勉其切磋也。三致意于丁宁，式尔心之讹也。因私淑以儆诸后学，又有以见前辈用心之不颇也。
山谷书法，本于天才。变而成家，如万壑崖。骨瘦气清，霜寒籁哀。故其言曰，法安出哉。我师我心，奚彼之侪。今观此书，自叶而荄。敛其角圭，以复成才。规矩崛奇，关机阖开。故其跋曰，自本心来。谁其知言，嘻噫絜斋。
帖字三十迹如湿，吊古其逢惊啜泣。公来姑孰甫翔集，书翰从容岂遑及。此帖之获虽此邑，时犹可疑蠹谁葺。至宝道旁世收拾，乃以啮残弃缃笈。五湖浪卷四海立，墨风雨中起蛟蛰。
汤以濡唇，蔬以适口。抚藜肠而自惊，奚龙脑之犹取。予方笋蕨是茹，蘗荼是友。发遗帖而一笑，正恐杨妃之百驿，未足以比庾郎之三韭也。
茶虽以药煎，斯失正味。字托以笔试，斯失正体。以先生而比王定国，抑未知其何似。于赋之尾，与他本异，又莫详其孰是。要皆知乎识者之议，敬藏以俟。
事师之情，期以百世。言虽不多，意则独至。识以岁月，越王之孙。式时览观，用考大伦。
以蜜为酒，昉于东坡，托诗以传，百世不磨。然而浊为贤而清为圣，泛为醪而盎为酂。自古以降，厥名孔多，要皆不以甜称，惟少陵昌黎始有如蜜若饴之歌。岂时人酸咸之嗜大概略同，予固未辨其趣之如何也。
句法之奇，日炼月锻。鸟轻之过疾讵稳，馿上之推敲未判。长吉之心欲呕，弥明之息犹鼾。天巧呈露，风期汗漫。予方溯诗派而未能，所以掩斯卷而三叹也。
词以寓意，何适非理。游戏翰墨，亦或张弛。此篇所传，观蜡之比。乐而不淫，庶几在此。
德量维昔该乾坤，艺成而下道乃尊。堂堂魏公古大臣，劫火同毁灵光存。直躬致主无间言，余事翰墨何足论。百年剑佩纷如云，不于其书于其人。
符祐战，九河溢，砥柱植兮。珪确竞，天地昏，清风涤兮。大中之道，关百圣而不熄兮。用之不失其时，公独得兮。公笔之不倚，而字之不泐兮。公意之不偏，而态之不迫兮。我观此书，公心尚可觌兮。
公心如铁，万仞壁立。声名百年，翰墨十袭。绝景独睨，奔尘莫及。曰谁为之，目不妄入。
予登五老峰，其下盖有山房焉。缭阁层廊，疏松秀篁，泉璆夜鸣，谷绣晨张。公方读书其间，盖已会此趣于胸中之藏。然则摛墨池之华，撷彩笔之芳，发其绪余，书尺七襄，固知其自然云锦之章也。
遗墨之四行，煜其如晨星之烂。是曰元祐之名臣，所当考而申之以赞。久藏弗治，客见而叹，持并所携，毫发无间，予是以知其非赝。
思魏征之棠，不如列疏屏之十渐。爱卫公之柏，不如存丹扆之五箴。谏说岂腾口，格君当以心。想引笔而行墨，方危冠而正襟。追古事以比迹，见忠臣之虑深。是虽不足契当时之感悟，不犹可以镜方来之佞壬。此左氏所以愤干谿之痛，而三叹于祈招之德音。
结字小而密，气放以逸。措意婉而妍，神闭以全。公固不以书名，盖无一而非天。然则汪洋澹泊，一倡三叹，考之东坡先生之言，盖不特公之文为然也。
昔江淹梦五色笔，而不以能书称。天昌其文，字偕以行，如公辞章，淹岂能京。既已禅长公之文箓，奚必夸大令之墨精。托敬贤之盛心，尚遗迹之可凭。然则我得其诗，手之而不释。予方将借荆国之书，以为此帖之评。
姑溪之水清且漪，青山之源衍而汰。钟此奇士，亦一隽快。风义磅礴，笔锋崄怪。盖已具书体之五云，不但得发遣之三昧。
代言无讇辞，居约见素守。元无刀劈口，乃若神运肘。立身本孤直，落笔已耐久。家声到于今，此帖傥不朽。
公以好古兼博识，固宜著声于翰墨。予观此帖，实在京师之定力，是时盖初扫元祐之迹。使其不为三子之累，则后日之笔当不至于轻掷也。
平甫之与荆公，盖当同而异，而公则当异而同者也。当刺谒之相从，以朋友之切磋，极兄弟之友恭。使合同异之见，而惟是之归，予知其必有以助善政于熙丰也。
欧称醉翁，公称醒老。尚论平生，岂以诗考。庆历之滁，元祐之湖。醒欤醉欤，醉欤醒欤。
史本乎公，不厌于复。重观绍圣以来之记述，初无及于郑雍。非亲札之具存，虽欲考之而孰从。如王谊李祉之实迹，徧考史录，皆无预乎此案之中。郦保姓名，亦各不同。至于韩忠彦力谏兴狱，直乞陛下且与含容。安焘面析章惇，以为乡风。此皆系其人之大节，而金匮之汗青，皆泯泯于二人之忠。凡此帖纸之所具，以同时附会白帖子之人，犹能秉直以写其衷。抑可以见人心之是非，本无所蔽蒙也。然于此时，凡六人者皆有所抗论，独雍首尾噤然若不预者。佩玉端委，接武夔龙，又何其无一言之献替，广于四聪耶。迎合于始，循默于终，而迄不免于党籍之归，此枉道事人之所以不胜于直躬也。
进筑之法，自古兵法所未有，而始于本朝。予意其欲毁齿而儿不知，所以为是渐取而渐摇。曾不虞乎兵分力疲，反足以启戎心之骄。方圣主之侧身，凛天变之未消。章吕合谋，惟敌是挑。岂知夫璇玑七政之必齐，而舞干两阶之自足以格有苗哉。我鼓其鼛，我弓其弨，此帖之存，圣心是昭。
猗龙眠，本书仙。工而妍，画亦然。醉之趣，醒不传。题此诗，比逃禅。
祖孙百年，兄弟一世。归乎其全，抑有公议。遗墨散轶，得自名裔。人其监兹，岂必名位。
我登吞海，而帖适至。事虽偶然，不啻有意。彼江山者，秀无古今。丘壑市朝，则二其必。阿大中郎，煌煌虎节。金闺卷怀，亦既殊辙。同此登览，而趣不同。云霄并翔，翚翟冥鸿。矢词胸襟，浩荡万里。比兴所存，二疏是企。清诗胜景，何地无之。不絷不维，景则我随。征尘障天，我亦倦翼，遗墨未渝，微躬奚息。南零之波，上派于湓。诗其警予，以谂侯门。
士有直躬，夷险靡易。事君以尧，距诐如墨。笔力劲挺，德声昭植。不倚不流，是谓心画。
尺瑜寸瑕，工所不弃。如公平生，抑有清议。虽翰墨之仅存，亦世俗之共毖。予独区区于别白，是亦或出于有意。昔邹忠公以言得罪，士皆缩颈以避去。公乃折简以自丽，由是而去，盖已无怼。然则操觚刻椠，片言幅纸，其知所以行己也必矣。以字达识，以识行字，举一知二，兹帖之所以可贵。
帖中书督字，法当为笃，世间岂有不识字参寥子耶。应世以文，特师之粗，于此乎何拘，维以观其书。
永和之兰亭，列序时人。文字之不磨，千载莫邻。彼睎颜之徒虽未足伦，观其所传，亦庶几仿佛乎清尘。
公谓是砚，生平之所无。彼美砚山，乃易其所居。既舍其所宝，聊假以自娱，其亦人之情欤。
昔大令书壁，作方丈大字，观者至数百人。盖能书家尝以收敛观楷则，而以纵放观精神。予观此书，大不失伦。盖自智而慧者笔下有天真之悟，而惟清与净者胸中无一点之尘也。
呼嗟乎丕，摧干弱支。予读此诗，何异乎煮豆而燃萁。吊古以诗，观帖以奇。瑶钿银泥，以侈厥题。
桑柘之利被天下，而不足以芘一女。鬓蓬手筥，而身不缕。云织雾组，便疏曲户。世之类此者，又何可胜数。是将谁尤，曰本是务。彼弃我取，维终以无窭。
华胄遥遥楚国，宗风的的曹溪。唤起争名米老，奎光长照珍题。
四诗之作，句新而词伉。两轴之书，意轩而神王。合此名迹，奇变万状。予得此诗，季春既望。风激海而溅雾，月穿云而崩浪。开函卷舒于小万有之上，作而叹曰，是可以领略山川之清壮矣。予方望紫烟之岫，具黄篾之舫，友二妙于百载，寓三叹于一倡。正使持此而列衡门之素壁，亦足对云锦之九叠，而夸瀑布之千丈也。
海岳之东西，见于印而验于碑。观乎此诗，景与物随。于虖噫嚱，此皆是也，夫岂复有今是而昨非。江汤汤其不移，山窿窿其不亏。登兮览兮，予言其如之。
壶岭九华，营是一枝，何异乎持琬琰以易羊皮。砚之不存，而宝此诗，抑类乎舍鱼兔而守筌蹄。不我后先，得于斯是，几席江山，庶几见之。
月之行空，四海清辉，岂独于一观见之。览层宇之翚，地高而天随，而后可以观公之诗。
野烧之观，予尝以为叹。此诗之存，予又以为欣。一鉴远耳，而戚休之以身，天乎非人。
槐竹之与居，栩栩乎华胥。予方发韩滉之连舻，午阴之繁维，以驱原隰之车。盖健羡乎一身之闲，所以纵玩乎八体之书。
北山之麓有奇观，景绝人奇乃无间。赋非雕虫句有眼，千古雄姿想萧散。我观此卷字老懒，犹似古彝亲数颒。借公旧诗聊永叹，跪阅墨皇三复返。
四朞之不到，雪与日杲。停舟不棹，无嫌乎冲冒。出此诗画，摹写天巧。观之壮，思之老，诗乎可考。
天上文章一酒星，生平只欠换鹅经。奇才逸思通千古，留待南宫眼为青。
金陵之赏心，天下之奇观，真足以当南宫之诗翰。予之持节登览非一旦，而得此诗八年之泮奂。吁嗟公兮，岂料百年而售此诗于三万兮。
太平得协于梦卜，浓墨大轴，予未知其谁祝。韩吕之谷，王蔡之辱，尚四海之欲。
予观柳少师，在唐以能书闻。当时碑志或非其笔，则人以不孝议其子孙。噫嚱，陈君之传，夫岂以其文。如宝晋省，亦庶几乎其人矣。
论帖至晋，书法之祖。溯晋而西，又举一武。扑散质寓，意妍态鲁。禁脔之藏，尚觌真古。
八月一帖，无为宝晋之刻，则其初也。兵毁而后重取而镌，遗其精而得其粗也。京口供军之碑，绍兴所传，芾之书也。此帖亦其同时，同出于尚方之储也。芾之嗜帖，所谓麻纸十万，足以验其平生之工夫也。字与跋皆不同，盖所临虽出一手，而其所得之时日则殊也。供军帖字之所以寡，出于率意之真，而此二帖则皆临而非摹也。京口海岳，芾所居也。两临本之并传，尚可以见其人之绪余也。
永之法，妍而婉。芾之体，峭以健。马牛其风，神合志通。彼妍我峭，惟神克肖。故曰袒裼不浼，夜户不启。善学柳下惠，莫如鲁男子，芾其知此。
熠煜客星，颙逵之伍乎。轩冕相禅，泉石之妩乎。美疢恶石，天所痼乎。情之所钟，同此趣乎。排九阊之云，巫咸之诉乎。后千年有人，垤泽之呼乎。
义献之迹，临者米也。溯观欣书，乃二体也。随珠卞璧，萃此纸也。以鉴得之，亦可纪也。
芾赞谢安帖，而嘉其得太帝之翰墨。龙迹震惊，言犹未泐，岂知其身被帝泽也哉。士患不能，不患不知。百世俟圣，乃今见之，予将以之为行己之师。
字有十五，如月当户。腾辉以望，靡忒今古。匪献莫具，匪芾莫祖。谁其修之，有玉其斧。
公用王氏学术，终始不易。虽有歉于识，然亦足以知其自信之力。一偏之溺，异端之惑，视此手迹。
无尽之学，出入孔释。故其笔法倜傥斜直，于跌宕中时入绳墨。亦犹即绍圣以侮元祐之正，用大观以反崇宁之谲。凡是心之所蕴，已毕寓于声画。虽曰自盖，断犹可识。使其知根荄之物则，而推以芟葛藤之蒙阒。如是帖者，亦可以为传世之名迹矣。
太平宰相张天觉，草圣之神何卓荦。几年嘉禾识奇作，余事犹令墨池涸。仙源三月桃雨落，云黑洞深风色恶。梦回满纸字如昨，唤起龙蛇见头角。
公为中司，排击元祐故臣，而犹拳拳于伊洛之门人。岂奏疏陈事或为世资而诎，而作诗怀友固不害于私情之伸耶。于虖，是私情也，而实出于公言。此吾之所以重叹，而列之于斯文也。
九字在纸，落落晨星。此帖之传，犹及太平。意象轩昂，足称其名。作此赞焉，惟字之评。
仕以行义，有时乎为贫也。兄弟之间，情事贵乎真也。公起异科，事不患不伸也。囊封叩阍，因以警夫君也。忠既弗售，反以痼终身也。扶持之难，曷敢尤夫人也。今观斯帖，凛乎其若存也。于虖文元，有以教子孙也。德之不孤，吾知必有邻也。
金斗之魁祥，烂兮流光。玉墀之西厢，颀兮荷囊。宝墨之淋浪，蔚兮遗芳。百年之巾缃，宜兮毖藏。
辞以情达，义以气激。以素心期，托名手笔。都曹之获，中寓其一。尚想风流，太平人物。
王氏之鬻他帖也，有纸缫其间。予见其粉墨阑珊，既磨而残。而考其氏名，辄长忾而永叹。曰予闻之丛谈，是与忠惠者若是班乎。今验其字体，则豪放而具骨力，激越而竞波澜。使名节足以齐驰，亦何羡乎二难。然而所立所趋，其视忠惠，何啻污池之于泰山。故虽鬻驵尚得而唾弃之，世之以艺称者，斯亦足以观矣。
书名之行，始于东夷。归而范模，则有余师。中兴几人，存此绝技。太平之风，尚想渐被。
结字清而峻，用笔精而稳。虽牋以粉，而墨迹犹未损。公之功名，予固未暇论。而所谓书法，要必有所本矣。
所书如此，而事如彼。既悦我目，亦冷我齿。我录此事，与郗超比。名焉不刊，帖亦奚毁。
坚冰履霜，诲盗慢藏。戒隳乎复隍，亡系乎苞桑。一乎柔以御刚，确其信于殊方。以是谋国，迄于靖康。则读易之无一得，盖公之所愧，殆非空言以成报章。尚其监兹，前事不忘。
黄霸为相，功名减于治郡。尺或不足，而有余于寸。文翰声迹，百年一瞬。遗帖得于其家，殆亦足以传信。
士孰不排难，贵乎安以徐。士孰不立节，贵乎平以舒。既家国之兼全，亦身名之裕如。是与夫激切奋跲，缨冠曼胡者，盖已同功而殊涂。我思其人，犹及屋乌，而况乎遗书。
以公姓之麟定，执登坛之牛耳。即信厚以为俊奇，盖一家之自为体。以道对时，居夷何愧。此鉴堂之所以处己，而予察之于此。
早登金扉踏仙鳌，晚陪大政归拥旄。石林风月出处高，清心妙寄同挥毫。丽如云锦披宫袍，横走健态霜鹘捎。万里笔阵谁能鏖，摧锋今识真孟劳。
仕同时也，志同归也。相与以心，无町畦也。职位接踵，亦相齐也。噫嚱此帖，比传衣也。
人心大义，不作不奋。楚汉之间，较者尺寸。翼翼京邑，九圣所都。时方多艰，天下之枢。势进则张，狙诈作使。聚而遗毒，不人则己。一退则衄，彼莫我宗。于敌弗施，各逞其锋。天方授吾，狼贪如罕。使乘其弊，只轮不返。机失于昨，何救匪今。方愤之人，未弱之心。京国有君，河外有统。如彼见关，孰不鼓勇。荦荦忠简，蓍数龟陈。瞭其胸中，七十之身。黄汪何知，爱以姑息。捐之中原，俾自为敌。谓不可敌，公方渡河。连壁百万，马腾士歌。公心何爱，愤至于死。纽不在上，虽缔易弛。荥阳勿守，汉业岂高。屠狗贩侩，何吠不嘈。公之皇皇，意固有谓。究观后来，公则知至。人谓公迹，如祖豫州。河南晋土，未终其谋。人谓公身，如葛丞相。祁山屡出，竟沮凋丧。惟我谓公，特知所先。用公之言，必也万全。三光其分，五岳其裂。天乎奈何，谁实为孽。精卫往矣，所填者波。叫于九阍，公心不磨。
赫蹏之纸，幅不盈咫。字杂众体，诗具二美。不轶不毁，相维天只。意质功伟，有志视此。
其作字得东坡之骨，而加以平实。得山谷之体，而去其越轶。其应世接物得马少游之善，而持以卑诎。故先生者施之长上，居士者待其俦匹，兄之又所以示其亲且密。意厚词悉，情真制质。列之签帙，神采坌溢。虽不识者，亦将曰此隠君子之笔也。
彼黄四娘，诗于杜陵。先南怀芝，果何等僧。视其与游，尚或可喜。于帖之存，以识骥尾。
予在京江，盖惯识江南之秋。一成之去，而虚作十年之留也。
洛阳耆英，沦于朔尘。三十年有人，典型之存。炙手绝伦，一日之伸。梅花兮缤纷，孤山兮片云。
文康之学导其源，文定之学濬其流。三世之帖俱传于予家，其亦足以见植槐之志，而占良冶之裘也欤。
庐山之下仙佛之庐，多公题扁，予熟其体矣。而今见其帖，大抵小则遒而大则婉。岂所施有异，而笔法亦随以变。遒而不流于介，婉而不失其健，予犹愧乎知书之浅。
用情之真，视古庶几。他帖虽不能尽知，笔法皆清而奇。我标淳风，以戒言诡。
情叶事之宜，笔力亦称之。虽得于歙水之湄，然望而识其为苕溪也。
以劲笔力，作往来帖。婉有余妍，庄不可狎。古者文武，初非二流。系于卿士，予其从周。
道之在人，日用皆其事也。待物必诚，所以达乎义也。延平之津，伊洛之涯涘也。笔端波澜，亦可想其似也。
小书楷则本晋人，降而唐世体益真。妙趋要识笔有神，行行清妍杂奇伟。奇为精神楷为体，吴君笔力备诸此。
天丝兮舞空，春光兮怡融。杲丽日兮柔风，想八仙兮饮中。倒景兮骑虹，落纸兮游龙。俱上下兮西东，笑春归兮无踪。墨皇兮化工，留玩兮何穷。
陶陶孟春，草木莽只。白日昭昭，照下土只。瘴烟浩淫，杂海雾只。憔悴行吟，閴岛屿只。公乎归徕，无嫪此诗句只。黎母之居，家炎陬只。崒嵂盘鬰，蔽云浮只。蝮虺鰅鳙，蜒僻幽只。人迹阒绝，魑魅仇只。公乎归徕，空山不可以久游只。鸣鸢跕跕，堕沧溟只。蛟蜃噀雨，昼冥冥只。折肱见沫，瞻斗星只。夕照黄浊，波涛腥只。公乎归徕，落景不可以久停只。茅苇丛薄，桃李囚只。韶容骀荡，异中州只。阳龢弗舒，金石流只。短狐秘蜮，起蛰坏只。公乎归徕，春不可留只。卉服椎髻，骈蜓艕只。咿嚘啁哳，言莫谅只。烹蛇茹蛊，食且恙只。眇其愁予，虽迥旷只。公乎归徕，欢不可并只。毒洳下湿，既沮疫只。烦蒸焚惔，交战迫只。中鬰鬲痞，悼憭慓只。层冰肃霜，接朝夕只。公乎归徕，寒兮无与乎体力只。长鲸层浪，隔帝家只。鸟春蛊秋，送年华只。星河八月，记流槎只。杳杳万里，谁还沙只。公乎归徕，衰兮不关乎齿牙只。公乎归徕，秦川之衍夷，公所生只。解梁风咸，民萃营只。土厚水深，衎易平只。洪河大川，坎不盈只。居之而安，乐不可名只。公乎归徕，洛水之繁庶，公所寓只。龙门伊阙，风气聚只。葩奇俗淳，康汰阜只。图渊书囿，今古慕只。资之而深，适不可喻只。公乎归徕，无叹乎江上只。紫盖黄旗，天所王只。浮埃蔽蒙，骋远望只。圣主如天，既殛放只。聊以永怀，无沮丧只。公乎归徕，无悼乎天边只。资善大议，同诸贤只。复雠正义，维万年只。质乎人心，靡或偏只。守此正中，无迁延只。噫嚱诗乎，公以写我心只。彼苍者天，杳难谌只。吁嗟时乎，天以畀我公只。彼亡者秦，曷克终只。乐只韶只，舜之昭只。无议其将，圣维尧只。谗慝煽凶，同盛朝只。公乎归徕，尚予家之招只。
范本蜀望，世仍忠嘉。南渡而来，人门莫加。帝咨典型，诏起幽遐。翊媺铜龙，执经金华。笔取端重，而兼奇葩。儒先所推，奚待诩夸。有伟丰公，如璧不瑕。卷怀枢庭，寓赏梅花。公从北方，共之天涯。均德比谊，而兼葭莩。寒谷将春，轻阴不遮。洁樽斯从，寄驿匪赊。倡汝和予，屏淫斥哇。托彼阴晴，以写正邪。爱君之心，对越靡差。一瞬百年，遗墨惊鸦。臭兮同兰，好兮投瓜。二公其仙，星箕汉槎。如此帖者，可复得耶。清并玉雪，秀同绮霞。矢辞以藏，庸识名家。
眼底中兴日月，手中建笔虹霓。造化功成秋兔，先生原有新诗。
至诚动天，中贯三极。堂堂南阳，继以魏国。山岳鼎震，江河釜溢。群生失宁，乃见人杰。大义既信，人纪复植。于晦冥中，揭以日月。操固汉贼，敌祸宋祏。万段之磔，吾耻未涤。不共戴履，矧肯屈膝。祁山屡却，淮陇迭出。非不拙沮，之死靡易。我观史册，二公与匹。功虽不同，心则如一。隆兴至今，耳目尚及。遗墨之宝，已若尺璧。造次皆忠，言犹未泐。天维可绝，地轴可折。公心之磨，此理则熄。两朝开济，万古阖辟。系此诗之，以媲庙柏。
秦祸滔天，鲸汹九渊。沦胥以颠，而我谓不然。如公之贤，泰山岿然。奔流百川，何伤乎一卷。野史所编，人心之传。匪石则迁，谁为之燎原。两家之先，义比仲连。览此卷焉，不知其涕涟。
秦火燎原，衣冠涂炭。绕指之柔，出乎百锻。如公之刚，犹死忧患。时欤命欤，一览三叹。
态跌宕而奇伟，姿高明而通诡。此书得于其里，兹可想见其人矣。
虐焰熏天，而公以勺水欲救其燎原。观公之帖，虽久别之一见，亦将以归之时数之自然。胸中所处者素定，宜其敢于撄豺虺之锋，而吐天下之公言也。
予官京口，前后十年，接公之枌榆兮。读耆旧传，慨想其人，莫觌其居兮。维帖之得，题标失真，几以迷其初兮。觉民跋证莫近斯，于以识公书兮。
昔东晋王茂弘诸人，登新亭，望长淮，自谓风景不殊，举目有山河之异。至今想之，犹鬰乎其有余哀。矧预瑶牒，登玉阶，而寄宗国之怀者耶。王业偏安于海濒，故都久弃于蒿莱。主议者方贪天之功，而肆其雄猜。朝士沉空，不复向来。率兆乎滔天之谗，而迄乎和议之开。此有志者所以叹于嗟之麟，而思当道之豺也。呜呼，钟簴百年，边尘尚霾。悠悠苍天，彼何人哉。
弦管之流声，景物之感情。激征含商，舒华发英。固所以合融怡于自然，而惜流转之不停。亦犹夫见穿花之蛱蝶，赋点水之蜻蜓。思尽醉于风光，而典春衣于杜陵也。
上嗣服之初载，首以忠之一字，褒显邦之臣二人。亦既表百年之宗儒，遂复开千社之旧勋。呜呼，英卫善用兵，房杜济以文。惜先生之位弗克究，故先世之志亦终莫之伸也。遗帖之存，手墨如新。我藏孔宜，对于褒纶。
父子而善书，自羲献而始也。寥寥千载，固已莫之拟也。至于我朝，有楚国之芈也。不陨其名，虽未济厥美也。其读父书，亦非括之比也。瞠乎望洋，混混犹此水也。此帖之观，尚可见其体也。
山气之微明，湖光之清浚。轩中之人秀而隠，予固未之论。独是一篇之题，自是于古无所与逊。知益知损，予意犹有俪乎孔门为国之哂也。
予家有山林集，观宝晋自制之词，每不逮乎平日之文。岂句律之未工，疑用志之或分。伟笔力之扛鼎，得过庭之异闻。陶冶性情，自为阳春。既寓意于馆甥，亦秘笈而自珍。予尝商略函书，仿佛梁尘，规矩合作，勺箫夺伦。窃以为夫君金缕之衣，亦未足以换墨练之裙也。
公立柱下，直声凛如。气则不馁，而况于书。待人以情，真意浃洽。于嗟前修，动则可法。
涂水涟漪未改，芗林风月如新。一纸重观遗迹，百年无复斯人。
其忠足以继忠显，其教足以传西枢。其略足以佐魏公，其识足以知二吴。于虖，斯亦足以列宝真之储矣。
劲而柔，端而遒。奔八骥，回九牛。功玉铉，名金瓯。藏此书，识前修。
笔势之伟，笔意之诣，笔法之粹，是三者固足以名家而无愧矣。于虖，祐陵天纵八体，公蒙识拔，独在初岁，亦宜有此具美也。宝此幅纸，以见太平之游艺，惟秘阁是视。
辋川之胜，新诗之咏，所以适性也。茧纸之莹，笔力之劲，所以写兴也。维诗与笔，景物交映也。并于唐图，于是为称也。
吕氏一门，我朝韦平。衣冠既南，孰为典型。猗欤北扉，翰墨腾英。难进之风，蔼于心声。其进维何，风雷隠砰。贱霸尊王，万古作程。天将开之，以豁聩盲。孰遏其萌，维盗实憎。观公初心，何止惩羹。亲朋斯升，方喜汇征。私书之诒，犹欲却行。岂愿空言，与乳臭争。道之将宏，非人所能。俯首事雠，众方若酲。讵知祸胎，自汉公卿。沦胥一谈，大吕为轻。纶音一颁，四海竦聆。臧宫鸣剑，贾谊请缨。书下奉天，已识中兴。曲笔谁欤，反肆讥评。阴险何知，云收雾明。公帖初获，我心未宁。谓彼噂沓，臆度以情。是或鼠腐，犹疑鸿冥。既见公书，恳恳至诚。视彼傥来，虽宠若惊。肯以王言，屈于奸朋。公义既昭，公论既明。迨今百年，犹歉混并。时欤数欤，迄莫我听。公帖云烟，公心日星。彼犬之狺，何吠非形。天澄气清，修竹兰亭。阅此帖焉，对于汗青。
九派之沕潏，注于溟渤，寓此诗笔。烟霞之痼疾，园涉以日，纾写盘鬰。予于西江，搜抉遗轶，备体之一。
隆兴圣主临盛朝，元臣堂堂冠蝉貂。镇抚百度服天骄，九鼎安固屹莫摇。凛然遗墨松后凋，美锦不裼璞不雕。百年攸熺均童妖，惜我乔木屈艾萧。围棋赌墅意自消，后来伟迹何岧峣。我来郿坞鸟焚巢，乃见拱璧污脂膋。卷藏再拜刻琰瑶，百花藩溷随飘飘。愿续洛谱从午桥，不问处所知春饶。
公作隶古，与先汉侔。发为书翰，顺涂挟辀。公相孝宗，曾不少留。归安一丘，始终休休。我护淮饷，祖公前修。登华信亭，步得江楼。摩挲石题，瞻睇银钩。风静鹊巢，月明沙鸥。意公其来，偕造物游。迹则不磨，心兮焉求。
仕遭时，相真主。材之充，泽斯普。以端逸，御妍妩。谅予言，法当取。
方长鲸之干诛，骇百川之腾浪。撼坤轴其欲裂，有雍公之忠壮。策数船之奇勋，射天狼于北向。既旄头之夜殒，窘纷披而投仗。叹微管其左衽，曾垂褒于素王。凛百年而若存，耿英气于江上。揽遗帖以在手，并风云而献壮。敛胸中之倔奇，为笔下之豪放。念旧交于漕挽，寓执讯之还往。慨宝传之至今，犹足慰夫驰想。予尝考史牒之终始，论余功于翼亮。观其位上宰以秉成，犹未忘大义之独唱。谓取秦而下燕，可拊背而扼吭。轩墀靡慕于金铉，节斧乃颁于玉帐。当王业溺于积安之久，而人心顿有振起之望。迨时数之未偶，坠妖星于五丈。故议者不见于异时之所就，而得以寘疑于当日之自将。何鸩毒之难瘳，本亡秦之蛊丧。嗟群情习见于苟且，宜只手莫支于缔创。予所以抱遗椠于五纪，悼成心于一相。既什袭以致其尊慕，又三叹而继之惆怅也。
书尺之作趋简便，情之所托斯可见。志虽少贬言犹婉，体虽少拙敬犹简。堂堂相国缁衣彦，明哲自将亦通愿。竦然述赞览遗卷，我欲以之参世变。
汉轻法言，耳目所忽。予藏于湖，亦近世物。气并华剑，烈同段笏。匪尚其容，亦尚其骨。
玉妃粲粲怯诗瘦，秦艳苏腴略先后。于湖笔力并奇秀，手执遗篇欲三嗅。
在易之颐，饮食以节。推而广之，有是三说。蒸壶发羃，衰发满帻。机赤乳白，未死神泣。万金之璧，护一蚁缺。彼过分者，于我何得。昔传者诗，今见者帖。昔以事戒，今以理悦。吁嗟先生，何学非易。称此翰墨，是谓知德。
英宰翼天縡，治象开淳熙。虽云简牍间，已具梁栋资。瀛海渺且清，壶山秀而滋。肤寸起膏泽，笔意傥可知。
当平世而概想斋坛之国士，因送客而遂及阳关之旧知。盖拊髀之思，在上弗替。故淳熙之士夫，亦不敢一日而忘可将之奇。斯帖之传，固未易例以近世之诗也。
庐陵之文忠，前欧而后周。笔法之可稽，欧劲而周柔。苟内心之是似，岂外迹之能求。予尝溯平原之津，望二典之楼。想公从容子墨客卿间，犹足以接六一之风流也。
紫岩之传，原委一忠。溯而伊濂，根本一中。事君致身，其用则同。自我淑人，派于五峰。力久积真，至公而充。淳熙之间，天下为公。守道彬彬，洙泗之风。公于是时，不下禹功。据德游艺，言立志通。故其遗书，笔意俱工。我得而藏，敢忘所宗。渊渊其心，皜皜其容。学冠穹壤，名侪岱嵩。万世仰之，曰人中龙。
自吾道之既南，闽浙湘潭，鼎立而三。圣涂康庄，先生盖与之扬镳而并骖矣。观其家人唯诺之际，惟理义是探，惟人物是耽，惟世道是参。公取饱谙，包罗浑涵，舍是弗谭。其亦如夫任重道远，必求其所谓合人己而无惭者耶。璧瑴珠骈，有此尺函。式严厥藏，勿蠹勿蟫。
猗望舒，盛三五。光璇仪，韵金缕。伟健笔，作奇语。谁知音，传乐府。
以文箓传家，以相业济时。貂冠绛裳，予犹及见其丰仪。简牍所传，是以为近世之奇。一瞬卅年，赞而藏之。
伟兹帖之奇瑰兮，羌笔力之有神。走缄縢之来诏兮，并垂棘而足珍。从鲤庭而载求兮，得陈亢之异闻。书三闾之孤忠兮，将争光兮仪邻。予尝窃寘疑兮，谓意或有在也。方淳熙之继明兮，德如天其大也。挈道统而在上兮，固无嫉邪之害也。先生之溯伊濂兮，又非沅湘之派也。寓物以写兴兮，自前世以固然。岂先生之适正兮，乃独取于沉渊。行或过乎中庸兮，虽为法而不可。其忠君爱国之诚兮，亦不虞乎后日之祸。彼不学兮，周公仲尼。知庄士与醇儒兮，或羞称之。律风雅之末流兮，若未免于或变。使交有所发兮，亦足以迪天性民彝之善。以今日之书兮，固非出于感时。则异时之集注兮，亦何病乎俗人之悕。原屈原之心兮，宗国之楚。作春秋兮，固安在乎黜周而王鲁。先儒之心兮，百圣之矩。藏此帖兮，昭于今古。
于惟绍兴，扶危支倾。揠校涖戎，不识一丁。先王奋呼，起自诸生。经通谊明，笔妙墨精。翠微之诗，五岳之盟。祁阳整旅，东松纪行。迹徧九州，气凌三精。粤时出师，首兹抗旌。规模弗愆，忠愤莫撄。上心载嘉，奎章式形。谓朕何忧，惟尔责成。以百万师，观我甲兵。仅四十里，复我旧京。日郤阳侯，星陨中营。苌血遂碧，狐史漫青。天不诱衷，曷其底宁。伤哉离骚，坐此修能，冰镂芷馨。惟帝鉴忠，惟人与诚。烈并褒鄂，志恢幽并。有奕龙迹，遹昭骏声。遗墨既刊，大猷是经。对于庙祧，岂惟云仍。
昔李西平之在凤翔，尝以直道致主。慕魏郑公，虽叔度之进言，犹毅然而不从。谓幸备于将相，讵爱身而苟容。猗欤先王，亦师文忠。凡引笔而行墨，皆刻志而比踪。今观碑刻之在天下，虽小大真行之异工，视此帖之所传，盖不约而皆同。然则有犯无隠，挺焉直躬。唾当道之豺狼，婴九渊之神龙。盖当心摹手追之时，已有之死不顾之遗风矣。
先王笔法源于苏，奕然世体繇庭趋。奁中手泽他岂无，义与事比当特书。巨编剪取删繁芜，盛心端可传遗孤。百年小楷照乘珠，为问汗青谁董狐。
呜呼死生，如一旦暮。达观其大，等视来去。如古之圣贤，所谓曳杖山木之歌，启手渊冰之语，其皆超然知所处矣。手泽之存，慨其孺慕。赞诗不文，以配陟岵。
释老之异，佞者惟酷喜，排者惟疾觝。死生之大，达者晦其理，昧者尚其诡。丧祭之正，徇古者失于泥，行今者溺于鄙。如遗训者，亦可以守而勿坠矣。我怀绪言，杯棬之比。子孙传家，真迹在此。
薛在近世，意庄体葩。倣而肖耶，偶其好耶。笔动圣鉴，艺兼词华。系诗而藏，维以传家。
路入平山万木清，松萝荟蔚接烟甍。鹿跑泉眼涵秋影，雁带云容度晚晴。花径有时传相国，藓碑无字纪昭明。六朝金粉今何处，赢得十年蕙帐名。
行也布袋，坐也布袋。放下布袋，多少自在。
杰宇翚联接孔墙，盛朝人物仰堂堂。凭熊曾识棠阴芾，睎骥何堪粃政扬。配祀有人存折槛，奉祠无路愧题梁。平山遗像犹多阙，幸趁春风荐羽觞。
下帘宴坐自焚香，酒力醒时冬夜长。忧国寸心应未炉，夜深频起看天狼。
东松一建几经春，景物清幽匪俗邻。曾识当年驻金节，尚存遗墨勒坚珉。晚生不复究前烈，所幸犹来拂壁尘。市虎欺天畴敢尔，东风回首一沾巾。
秋枕竹鸣屋，昼棋松掩关。雨晴犹湿径，云薄不藏山。未洗中原恨，谁消永日闲。西风动征隰，空愧鬓毛斑。
驰余马兮南北，慨永怀兮故国。岂乔木兮吾敬，繄世臣兮取则。许史兮金张，煜煜兮煌煌。薰天兮富贵，达观兮粃糠。水有源兮木有本，传不传兮天若吝。彼高密兮崇门，后何称兮子孙。维指李兮蟠根，光万丈兮斯文。父子兮昆弟，面命兮叮咛。闯户兮车不停轨，满堂兮烜朱与紫。顾所重兮未然，宁以彼兮易此。佩礼义兮服诗书，保厥美兮久不渝。百世兮嗣守，张赫奕兮吾闾。守一经兮范金石，宁郑公兮专通儒。
修眉兮连娟，曼翠霭兮麻源。君门狞兮九虎，蹇予留兮三年。三峨之山兮远万里，见似人兮胡不喜。半轮秋兮促公归，空高径兮班屐齿。蹈夷险兮一心，既何戚兮何欣。忍较功兮曲突，莽苍狗兮白云。清风飒兮绮疏，明月耿兮庭徐。纷缥帙兮插架，尚青衿兮来趋。渺天涯兮延伫，时与拂兮蠹鱼。雪堂兮躬耕，万古兮芳馨。匪天穷兮人厄，九鼎重兮斯文。
水平湖兮溶溶，鴈鸣秋兮雝雝。气相求兮声相应，渺万里兮葭葺丛。晴云淡兮天宇清，行不乱兮字纵横。伊美人兮心和平，韵埙箎兮锦绣文。湖光澹兮酒温巵，鉴湖影兮烛须眉。纵百坡兮何聚散，如此水兮湼不缁。彼弋人兮奚慕，何南北兮定处。袅袅兮秋风，潇潇兮夜雨。飞鸣兮向阳，何心兮稻粱。望层空兮接羽，友鸿鹄兮高翔。
貌棱层兮心洁贞，玉韫质兮金作声。芙蓉冠兮独立，佩宝璐兮缤纷。胡拳拳兮石友，期岁晚兮相守。瞠俗眼兮老丑，自心知兮坚久。彼平泉兮森离立，纷品第兮罗甲乙。吾何嗜兮狷介，宁与汝兮同癖。琴书兮左右，龟鹤兮前后。觌面兮峥嵘，忘言兮一笑。泰山兮非大，拳石兮非小。体无不具兮，性何不有。喦喦兮层霄，蔼肤寸兮泽九州。时卷舒兮为世，亘古今兮独超。
葵倾心兮向阳，车导迷兮指南。彼赫曦兮丽昼，奚信耳兮铜盘。路通行兮九轨，奚窘步兮媻姗。理有窒兮必通，物无幽兮不阐。懿君子兮姱修，曾何心兮独善。曼余目兮流观，瞻咫尺兮威颜。慨冥行兮一世，抚余衷兮独安。惟纳约兮自牖，苟墙面兮孰诱。拥前旒兮余察，昏擿埴兮余考。周道兮如砥，君子兮所履。彼蒙叟兮何知，跬步兮千里。倚槛兮永歌，君门九重兮奈何。倚皇明兮寤鉴，蹈前修兮不颇。
沧海兮渺弥，杳莫见兮津涯。愕风涛兮澒洞，问灵皇兮何之。天苍苍兮正色，水混混兮相接。何人心兮过险，陡平陆兮震慑。维水流兮不盈，纵涉险兮心亨。亦可载兮可溺，毋以弱兮意轻。兀漏舟兮彭湃，矧维楫兮不戒。羌左重兮右轻，曾何恃兮弗败。引余袂兮褰余裳，整余柂兮屹余樯。舟中人兮乃心一，险可济兮患可防。乘流兮上下，如平武兮康庄。思古人兮莫我遌，志尊尧兮慨以慷。固天命兮有当，繄人谋兮允臧。
东方兮煌煌，烜吾目兮晨光。耳翰音兮三唱，屏群英兮远藏。揽衣兮起起，危槛兮徙倚。宁餐华兮学僊，何炙背兮夸美。众鼾睡兮昏莫知，我心恻兮独徘徊。胡羲驭兮不少尼，恐君行兮迫崦嵫。晞余发兮扶桑，骋余乘兮旸谷。玩咸池兮洗光，伫阊阖兮开钥。建采旄兮飞虹，驾蜿蜒兮八龙。鸾凤兮前导，灵鸟兮后从。于微闾兮发轫，景未仄兮帝宫。及曜灵兮未晏，尚察余兮从容。
五气兮顺行，万汇兮嘉生。繄人兮有异，毓其秀兮最灵。纷总总兮横目，何一浊兮一清。岂后皇兮尔私，命曰贤兮粹精。虽才品兮靡易，匪先觉兮曷程。诞空桑兮开有殷，崧岳降兮周之祯。矧皇运兮配天，作之辅兮差肩。蔼遗芳兮简编，屹柱石兮多贤。眷指李兮嫡裔，祖柱下兮老僊。扶舆兮瑞雾，溶泄兮非烟。鞭鸾兮驭鹤，抉云汉兮来九天。粲文瑞兮郁郁，帝所赍兮坤轴。经天兮日星，纬地兮岳渎。绵万禩兮不泯，为生民兮耳目。
岷山兮五岳丈人，大江兮四渎之尊。羌鬰积兮佳气，固人物兮载英。环两川兮千里，何江乡兮专媺。汇千顷兮玻瓈，龙与鹤兮集止。山之隠者聃耳孙，子正见兮杨氏女。乘泛景兮轶罡风，蔼僊踪兮山之趾。禀帝命兮丛霄，聊世人兮游戏。五男子兮翘英，今峣峣兮鼎峙。彼谈迁兮世史官，怅有歉兮晜及季。真人兮高翔，盼尘寰兮粃糠。悯俗兮惛瞀，蹇余佩兮荧煌。老翁泉兮龙鹤之云，前苏后李兮蔼芳馨。岷可砺兮江可竭，不可沫兮英与灵。
天不椓兮斯文，寄命脉兮哲人。烂咸阳兮焰虐，不可毁兮六经。苟日月兮可晦，何天地兮长存。言不文兮行不远，义欲正兮词欲赡。学之荒兮气之浮，匪艰深兮必蹇浅。公昔来兮帝旁，佩琼蕤兮云锦裳。六龙兮伏轸，从之兮彩凰。愍世兮溷浊，下扫兮不祥。屈宋兮导前，卿云兮翼后。韩柳兮并驰，杜李兮齐骤。建安七子兮随行，江左诸谢兮罗左右。抗吾旃兮典籍场，轶吾毂兮风雅囿。探金匮兮秘图，掞国华兮册书。范金石兮扬律吕，散人世兮犹绪余。民之生兮有司命，彼指南兮亦有车。秉斯印兮千万寿，后有觉兮余楷模。
蚩尤旗兮飞炱，天狗堕兮隠雷。天运兮日蹙，目涨兮氛埃。一失兮一得，孰强兮孰弱。莽三垂兮骨纵横，恣强敌兮横奔突。天万里兮杳莫知，何一朝兮飞羽愕。皇乃眷兮西顾，怆赤子兮何负。白驹兮来思，忍空谷兮逸豫。有俶兮东方，千骑兮煌煌。淑旗兮绥章，往钦兮汝臧。膏余车兮秣余马，迟汝不来兮盍整余驾。忽雾塞兮飚回，梗绿林兮辚藉。不我后兮我前，幸劫灾兮天假。怒辙兮徒劳，鼎鱼兮焉逃。民生兮何尤，膏火兮煎熬。蛟涎兮脱祸，父母兮鞠我。集鴈兮中洲，作之屏兮蜀之左。内讧兮外阻，谁御兮谁拒。肤寸兮鬰遥岑，先一州兮后天下。
奫沦兮泽有水，渺莫窥兮涯涘。鼓之雷兮嘘之风，沛万里兮流莫止。潏涛澜兮泛东洋，张乾纲兮翕坤纪。渺观兮古今，贤运兮齐轨。狼跋兮其胡，赤舄兮几几。东征兮迟迟，滔滔兮不归。归来兮何时，绣裳兮衮衣。美人兮嫮好，思不见兮令人老。昔与余兮成言，忍弃之兮异道。九疑兮缅哉，重华兮宴娭。苍龙兮峙阙，岧峣兮帝台。蕙裯兮芷幄，从之兮九垓。麾青虬兮以梁，骖孔鸾兮以驾。霭云旃兮缤纷，恍松乔兮来御。步咫尺兮帝轩，帝一笑兮何言。恍流盼兮下土，扫埃氛兮九埏。余左兮汝右，余先兮汝后。汝作朕兮股肱，拜稽首兮皇万寿。
一之日兮周正，建子兮良辰。黄钟兮起律，鲁台兮望云。气机兮翕辟，往来兮不停。皇揆予兮初度，秉幼志兮洁贞。延日月兮察幽，睎雨露兮瀹氛。荪拳拳兮余爱，何险艰兮弛勤。与荪违兮星纪，思专专兮曷已。九折臂兮成医，信情质兮可恃。端策兮以占，有孚兮韦编。阴极兮阳复，岂贤运兮不然。矧甲子兮一周，测天度兮循环。丹台兮定录，寿纪兮日延。理无窒兮不亨，物去故兮就新。蠖屈兮求信，根之归兮再荣。彼涸阴兮毓质，亦忍俟兮阳春。洪钧兮密庸，播物兮无垠。开八荒兮寿域，如华胥兮大庭。
有閟兮寒泉，运而往兮几何年。地灵兮启秀，不我后兮不我先。川媚珠兮圆折，莲吐岫兮便娟。坤文郁兮瑞世，所思邈兮西都之虞渊。芳至今兮未沫，世载英兮昌维。其已考槃兮山之阿，龟何以兮食只。筑之垣兮登登，忽而凹兮窈而深。累甓兮寻丈，刳木兮虚心。木为仁兮仁者静，水阂险兮中不失信。矧生数兮土以培，固受命兮独也正。孰牖兮孰窒，孰导兮觱沸。否倾以亨兮繄所遭，余何丧兮何得。美人兮委蛇，泂酌兮永歌。昔泥不食兮匪我吝，今渫可汲兮湛不波。韦绝编兮堂上，晤三圣兮惝怳。有孚兮坎习，不穷兮井养。消息兮盈虚，道之体兮易之象。沛吾辀兮八荒，志拯溺兮靡遑。鸡鸣喈喈兮霜月晓，纷纭归梦兮殷辘轳之下银床。万家兮渴饮，渺千里兮相望。猿奚悲兮鹤奚怨，旱欲霖兮川欲航。功成兮不居，媲彼泉兮有常。缨可濯兮沧浪，鲤可羞兮汉之姜。修绠兮汲古，涴新学兮肺肠。美人兮归何时，乐莫乐兮旧乡。
丹山之岩兮阻且深，丹山之云兮閟其霖。中有姝兮静处，冠岌峨兮瑶簪。方辙兮坎滞，聊返辔兮穹林。辛夷兮为屋，芷幄兮兰衾。世与我兮异好，不可揉兮精金。信有味兮恬漠，亦何怨兮寡朋。猿嗥兮鹤愤，鸟悲兮蛟吟。忽西崦兮堕日，急响绝兮玉琴。载营魄兮焉逝，空桂枝兮萧森。朔风兮陵厉，白昼兮多阴。素车兮丹旐，曷返兮遥岑。天高兮地厚，古往兮来今。彼达观兮超旷，奚死生兮爱憎。四方兮上下，杳眇兮莫寻。鹤归兮何日，瑶草碧兮劳我心。涕浪浪兮沾襟，君无滞兮远淫。归来兮娱乐，故山兮崚嶒。
斋心谒殊庭，异境目力眩。积阴疑漏天，娲石谁与炼。列仙喜我至，一笑晴景现。絮云敛太空，螺翠敞大面。正位俨宸极，群峰拱星弁。烟云互吐吞，草木鬰葱蒨。错磨金碧丽，襞积霞绮绚。平生饫看山，及兹颇创见。常闻西城君，承诏通明殿。玉虬层空来，宝室仙境擅。真侣万五千，朝夕侍游燕。凝神杳渺间，稽首瓣香荐。倏看碧瑶岑，坌起白云片。溟涬含一气，瞬息阅千变。意恐大隗迷，或作巨鼇抃。仙者奚异人，岂忍为独善。利欲膏火熬，是非蛮触战。持是以求仙，何异沙作膳。吾身信浮沤，世事如掣电。本来一晶明，初不假方便。随缘聊尔耳，可使为物转。寸田须锄耘，老屋亟营缮。行迷及未远，补过以无倦。飚游如有闻，印我本誓愿。他年童初馆，或可备精选。
智禅生峩下，稚齿希空门。落发受具戒，持钵巡诸村。有如摩尼珠，烱然古井浑。又若大明镜，不受尘垢昏。衰世不见理，窥天于覆盆。誓将昌祖道，特用报佛恩。得法归燕社，闭口不复论。眷言古丛城，往事空剑痕。谁规此浮屠，峻极压厚坤。意令五浊海，亲见两足尊。末法裨贩盛，遗教髣髴存。破律会十方，有诏下九阍。法席遴厥选，炉香冷复温。竖拂集龙象，催粥吼鲸鲲。能使幽衢暝，豁开若木暾。空花眩俗眼，孰办牢脚跟。斯道许津梁，如天柱昆仑。施金方山积，巧匠犹水奔。请以六度法，为拔六欲根。诸君快说偈，群魔惊褫魂。何时共峻陟，层霄疑可扪。勿谓蟹井小，可敌鲸海吞。
璧简荐宝室，襟裾馥旃檀。眷言石交旧，可惮脚力酸。层崖一剑裂，阴壑千古寒。数椽栖泬寥，小楼面巑岏。风穴激虎啸，石洞掀龙蟠。是日朔吹惨，舞空雪花漫。开尊聊暖热，芼蔬劝加餐。心事喜我同，晤言蔼清欢。欲去有余恋，小驻搜奇观。评画过神品，誓鬼犹故坛。君家古丛城，甲第十亩宽。胡独嗜幽寂，而乐兹考槃。戍邱渐相迫，住山殊未安。春风动倅马，云霄插双翰。傥念猿鹤怨，无多贪热官。
失脚尘土窄，谒归旬朔暂。迂径款名山，攀险得幽玩。平川开霭杳，长江远疏散。驱车松柏阴，闯户风日淡。楼居规制古，殿壁丹青暗。仙翁李八百，曾举陟霄汉。遗迹古未陈，见我若笑粲。灵液喷幽喦，枯楠茁新干。黄冠肃延劳，绿茗劝浇灌。饥肠殷雷蛰，尘虑忽冰泮。碑阅唐隶遒，诗为处士叹。三生学精苦，一日升汗漫。我岂无宿缘，心犹悯世难。思见甲兵洗，永息毡毳悍。王度式金玉，民劳拔涂炭。翛然一儒腐，不自省疏缓。强令事驰驱，终觉窘羁绊。何当脱屣去，托迹烟霞伴。宫洞吟步虚，丹经严静观。太初以为邻，巧历那可算。松风天末来，为我发永叹。
霜英滤云母，月华吐幽魄。濬房锁葳蕤，弄杼夜咿轧。天寒日苦短，箧不贮寸帛。婵娟空自妍，襟袖无乃窄。停机掩孤嚬，欲歌心已咽。积此万缕工，织成苎罗白。蹇修来何时，复关滞涂辙。女无终不嫁，谨勿昧所择。忍寒青琐窗，熏麝翠罗幙。粲粲双明珰，团团双白璧。稚齿昔所娱，玩之不能斁。春风荡繁囿，触眼会良匹。撷芳索幽占，两美斯有合。及兹岁未晏，为君媚芳泽。
人头接剑门，濯濯危髻绾。一峰表独立，层崖平若铲。有一伟丈夫，远莫辨眉眼。异闻验清源，奇质自天产。三生旧缘契，邂逅一笑莞。江流怒未平，父功子其僝。坐令老蛙缚，笑看离堆铲。陆海擅两川，利百倍灞浐。神圣杳难诘，事或载编简。明德远矣哉，椒浆酌盈琖。
晓驰光禄坂，暑憩盐亭县。嵯峨山叠云，窈窕溪横练。长怜少陵叟，浪走天涯徧。耿然忧国心，甘作忍饥面。世难今略平，军行余后殿。凭高慨往哲，欲去有余恋。
斯文一线流，伊川师弟子。萍梗记经行，丹青肖容止。升堂如有闻，虚心探厥旨。毋与时俗竞，溺心于口耳。
道秘不可传，非文无以贯。君看圣画易，风行水上涣。谁令鞶帨工，能使雅郑乱。六经日丽天，诸子云雾散。
务学有彝训，左右逢其原。后生巧穿凿，末派迷本源。世不有先觉，谁当警群昏。佩衿来于于，千古师道尊。
隆中抱膝吟，意岂慕闻达。翻然起潜蛰，了不愆宿诺。废兴渠有命，忠直理难夺。出处士所重，羞死荀文若。
道义日群居，闲暇一游息。小亭拥芳荣，长江鉴空碧。风雩不尽春，庭草有生色。习学自孔氏，深体而默识。
层楼架蒲牢，其下表奇观。江连内外流，山列远近案。烽火日平安，烟霞奉娱玩。蔽芾南国棠，挺特九秋干。
群峰最高处，一席如镜平。烟霞敞松牖，风月栖茅楹。仙姑紫绮裘，飞步白玉京。挥手一长啸，四海风尘清。
楼台错图画，高低各云烟。小车倦登览，危栏且囘旋。沧波纳暝色，溟蒙同一天。此中有真赏，题诗谢雕镌。
淫雨三月赊，点篷今夕止。萧晨企璇汉，微云散霞绮。鸭绿澹不波，软翠浄如洗。吾行及端月，余寒未云已。何以写幽情，无多佳句子。
剑北山巑岏，刺眼乱矛戟。烟云借光景，稍觉含秀色。倚樯寄遐瞻，慨我三友益。有怀无与晤，搔首暮云碧。
邂逅非宿期，意行得奇眺。三生湖山缘，青眼不改旧。飞榜漾湖光，蹑屐梯云峤。玉立缑岭仙，洒落我同调。冲怀寄寥阔，尘外恣吟啸。瞇目东华尘，谁识此中妙。吾侪肮脏资，如痼不可疗。溷溷渠得知，不自耻牛后。已矣毋复言，恐贻水仙笑。
风林舞霜叶，野水收寒溪。旭日爱清美，良友欣招携。近游南岩麓，远蹑樵人蹊。世未变野处，地已呈榱题。炼石既有穴，补天亦余梯。仰睇磴可涉，穷择日从低。窅深有神护，险绝令心凄。我归期再出，后会岂终暌。第膺三接宠，未许寻高栖。
恭惟同出自，斯文其在兹。白衣帝王师，古闻今所疑。惨澹涪江滨，烟雨寒无炊。一编洗心易，后学之蓍龟。学禅谯夫子，窥墙胡不麾。兹道贯三极，何曾限籓篱。柱史接武来，相望几何时。旧隠勤汛扫，大书挺雄奇。江山著羁臣，千古同一悲。渠自气浩然，何成复何亏。高堂俨遗像，宝墨镌丰碑。往者不可作，搔首空涕洟。萧萧北岩松，悠悠我之思。
益以搤为国，前后辟两门。剑栈径偪侧，峡江浪崩奔。盘礴六十州，奠位西南坤。天险岂轻设，参旗宁易扪。我行当严冬，岸沙高涨痕。绝壁走猱玃，深潭伏鼍鼋。东逝注沧海，西来非一源。相传石笋三，下接滟滪根。长怀草庐公，受遗龙准孙。志节局不展，德义深可尊。矧伊跃马壮，得与同日论。形势今犹昔，世故难为言。抚事重感慨，遐瞻莽尘昏。空余瀼西东，未泯冰雪魂。腊残春意动，清波跃河豚。挝鼓趣下峡，渚宫同一尊。
披襟白苹风，荡桨碧澜月。若下酒可斟，顾渚茗堪啜。兹游足娱玩，所遇皆胜绝。四海齐斋翁，清风传奕叶。平生心本朝，峩冠蓬怒发。子皮五湖棹，烟波时出没。
仕道昔有训，退处非为名。齐竽醉聒耳，虞弦自希声。清波贯霅苕，空翠浮弁衡。图史足怡悦，风月无将迎。生世我已后，景行宁忘情。昂昂鸡群鹤，慰我双眼明。
万顷湖浪碧，一点浮玉青。先生此考槃，有道甘沉冥。植柳荫水槛，栽莲绕风亭。感慨手遗奏，精神超列星。鸿鹄既层举，鸮鸩争刷翎。克家类季子，隧碑新刻铭。
风尘日骚屑，耆哲晨星稀。九原不可作，斯文今谁归。临风想孤标，把酒哦落晖。扁刻见尚友，雪堂密传衣。归帆拂苹波，晴烟抹松扉。满箧贮宝刻，展诵省昨非。
阴沍閟阳和，快晴差惬意。怒飚妬心赏，清游殊鲜味。系船枯苇丛，闷损兀坐睡。断港曲尘波，见引著胜地。迳梅伫揽结，堤柳是才思。尤怜石交旧，劝我取一醉。异事诧白诗，偶同二月二。
雨润莘野犁，水给汉阴瓮。一为大烹鼎，玉食此焉供。一如朽木偶，肯受关索弄。显晦势则然，达观等一梦。可怜蓬瓮生，万卷皆成诵。静退一何勇，本不借怂慂。使孔孟复起，必能与折衷。世道日以隘，古心谁与共。君家太史公，以文瑞吾宋。崛奇庄骚语，雅淡商周颂。学力探窅深，天巧妙机综。风流被诸孙，璆琳富包贡。若若绶满朝，傱傱清燕奉。那知一亩宫，有士苦吟讽。寐语甘自怡，经纶付时栋。伊余曩在列，窃自耻阴拱。斥去职蕃宣，玩愒糜廪俸。何阶缪推激，为我破愚憃。由唐及国朝，作者亦已众。元气所融会，谅亦劳艺种。苦心欲其工，何者适于用。当知正始音，若睹治世凤。览辉千仞冈，一洗群目瞢。谀闻我自知，可能相引重。乞闲会得请，敢觊百钱送。假道愿款门，单车屏徒从。不妨蒿藋迳，容我于二仲。秋风来有期，心旌转飞动。
艳冶昭阳妃，娇好浣纱女。盛时一转盼，零落委黄土。彼姝秋胡妇，真节甘独守。炜炜编简上，芳声乃持久。我欲呼绪风，酹以一觞酒。君看涧底松，阅世几寒暑。丈夫要如此，千载可尚友。鬼蜮玩阿瞒，何妨掺挝鼓。平生书五车，一字不堪煮。忾我左右手，双顾石棱紫。忍穷学师道，觅句迫徐俯。横陈味嚼蜡，下笔迅流水。忆昨涪江滨，对吟夜床雨。胡为轻判袂，愁凭乌皮几。人生如飞蓬，飘落无定所。那知锦官城，尊酒又同举。草玄几垂丝，笔力造化补。自我交斯人，短翅思决起。不因得趣同，那觉同心苦。至今浮山梦，历历西窗语。斋厨厌苜蓿，尘甑窘禾稆。忍饥搜枯肠，数息保气母。何当陪胜赏，一醉诗分取。终恐吃期期，输君白玉麈。
阴阳无停机，寒暑迭更代。迅商俄栗憀，炎官亟敛退。岩壑有余妍，雨晴皆可爱。迫迮红尘海，适喜翠屏对。
鲁国久仙去，诗偕芙蓉秋。渊渊韵金石，往往余岩丘。象贤来题舆，同声应鸣璆。清渭发源远，浊泾难混流。
赞房容久愒，游子奚所叹。树老昼常寂，云埋宵易寒。龛灯对青荧，手箑失白团。抚运忽有感，秋防趣三单。
天下最佳处，惟二室三川。一气所融结，何地无云烟。忆游古南安，倦憩大观前。十洲与三岛，渺莽云水连。追随子邵子，飞步山房巅。醉归迷夕霭，笑歌呼渡船。至今诗箧中，秀色余芳鲜。永愿借一壑，抱耒耕石田。不学谷口隠，姓名京师传。邂逅大冯君，为我开愁边。烟霞粲画本，风月起笔椽。上有玉山庄，遥挹峩峰妍。士为声利役，何如拥肿全。脱粟幸可饱，苦茶宜活煎。画计不用决，与山终薄缘。三间苟完矣，万松想苍然。羊肠摧君辀，问君归何年。早逐山房翁，江郊掉吟鞭。往来成二老，日醉壶中天。对峙五言城，写之七丝弦。勿遣俗士驾，污我青苔钱。
良辰不可久，飞幰会华馆。雕俎粲陈前，羽觞劝引满。危柱瑟难和，急轸琴失按。含思以亮激，响入凌霄汉。四坐听我歌，歌罢倚长叹。勿遣歌声悲，悲多听者惨。振辔腾康庄，及此岁未晏。
忆昔吏锦城，寄隠云水乡。萧散不任事，上官容我狂。短篷漾空明，舞棹歌沧浪。会心多胜友，一举累十觞。芳春乐事饶，飞幰集宝坊。意行无定在，有花即相羊。马蹄穿夜市，奚奴背诗囊。三年一炊黍，旧游想微茫。谁知涪江滨，侧翅不得翔。醉饮无与和，三叹热中肠。雨晴好风景，轻舆便晚凉。乱絮扑晚霭，牡丹泫残粧。春物能几何，营巢燕飞忙。茶事迫榆火，饧胶催粥香。我本乐烟霞，失身缚簪裳。官曹幸云冷，诗债可不偿。锦城未即去，十景兹难忘。安能窘边幅，低头甘锁缰。升沈自天分，矫情恐有妨。借我白玉壶，为君歌慨慷。
煌煌帝王都，列第喧丝竹。林园竞选胜，四匝湖山曲。谁知南屏下，老叟甘幽独。忆从古栝来，红颊鬓鬓绿。王侯争倒屣，交友为属目。引觞百壶倒，授简千颖秃。功名良误人，日月如转毂。侵寻四十年，一往不可复。浮云玩身世，投老寄僧屋。坚忍不苟求，趺坐淡无欲。人生固幻梦，要须有归宿。买山岂不念，探囊一捧腹。旧交上连璧，情未忘伐木。苏台香正凝，宝婺驾已夙。谈笑百金挥，拮据三间足。何妨山水窟，就讯高燥卜。行矣不可迟，片帆浪花蹙。归来督工师，涓选亟营筑。开轩纳云水，绕槛艺松菊。身闲心自平，长把黄庭读。
峨眉三日雨，客馆六月秋。幽怀无与娱，欹枕清夜游。炎官失声势，万木皆商讴。一凉德我厚，耿耿何隠忧。忧多白人头，头白可复休。积阴忤正气，潢流冒崇邱。世故莽难期，病根宁易瘳。履霜不知戒，坚冰谅难尤。天运不停机，明当火西流。勿以余热在，而忘晚岁谋。家贫迫短晷，及时戒衣裘。
季夏苦积阴，泥迳殊窘步。彼姝水花红，媚此晴色暮。邂逅小山桂，才洗仙掌露。相携斋阁来，不著丹铅污。杲之与黄香，胡为此同聚。向来古锦九，散落不知数。吟肠久荒澁，幽赏但默喻。殷勤吴市仙，能供岩壑趣。诗味淡愈佳，交情凝有素。我愿同茑萝，得与长松附。
涉秋苦多阴，婵娟喜见乍。天巧竟作难，借此三五夜。屯云滃四面，如骛俗士驾。宝坊盍朋簪，尊酒共清话。诸君读书眼，明不失纤罅。天眼物昏之，谁为弯弓射。连宵耿孤吟，虚窗自高挂。竹风静逾爽，露叶灿可画。梦踏市桥去，醉眠僧榻借。阴晴且勿言，幽赏可能罢。恨欠截老龙，三弄倚风榭。酒酣歌慨慷，四坐勿渠诧。边尘日澒洞，志士惜闲暇。君看古圣贤，忧乐以天下。持此阅人多，何但如传舍。短气吐复吞，欲言恐遭骂。径思投绂去，甘老渔樵社。世论熟脂韦，人物叹衰谢。相期崇令猷，兰鲍观所化。
雅志厌阛阓，考槃乐郊墟。言归憩桑梓，不惮躬拮据。岁晚此栖宿，佳气鬰扶舆。淫雨度阳节，晴云吐月梳。独酌良亦佳，所思在群居。晨兴喜复晴，草具何可徐。黄花有余馥，白酒无多储。清滩蛰雷吼，轻霞彩幄舒。翳然林水间，舒啸天籁虚。雪髯醉先起，众宾且踌躇。人生有定分，适意不愿余。衣食粗能给，吾当赋遂初。相期晚节坚，结社同樵渔。
风露澹秋容，汀洲肃秋气。吾庐倚高寒，游目周品汇。既空买山资，恨欠除堂费。醪觞漾篱菊，浅酌殊有味。蜜饵杂园蔬，何妨食之既。兴酣一凭眺，情感怱累忾。裔夷恃天骄，边关犹鼎沸。杀气缠惨澹，将材乏沈毅。吁嗟楚芡荒，遑恤顷筐暨。腐儒拙料事，积忧漫如猬。伊昔贤哲人，用智奔流未。驷隙讵容追，蚁溃可不畏。索裘已较晚，寒机密经纬。
湖荡匝城府，堤柳一径通。森戟昼漏永，阒如墟野中。掣铃三日留，鬰鬰殊寡悰。登埤展遐眺，荡我磊磈胸。沟畦磨衲丽，烟芜图采工。广文一尊酒，邂逅清赏同。慨昔石林老，小驻双旌红。燕坐凫鹜退，行散龟鹤从。得句陵子美，高世犹房公。想此据胡床，长啸延清风。想此蹑珠履，和月吸酒钟。想此援采毫，醉题揖遥峰。想此披绮裘，凭高目征鸿。逸驾渺难追，风光为谁容。空余翰墨香，披拂葭苇丛。翠琰子由赋，正声响笙镛。千年古徐州，绮疏贯晴虹。过眼不再读，恨我性识蒙。乔木噪晚鸦，低囘马首东。绿绮有余韵，因之讯仙翁。
去年游凌云，传观一篇书。问客谁所作，作者安少愚。少愚宾城人，万里走东吴。悯俗日抢攘，正途欲荒芜。磊块不能平，忧愤何当摅。推枕一长叹，落笔万字余。才难缪取舍，政棼费爬梳。国雠不可忘，储德要力扶。肝膈无留藏，首末详绎铺。吾岂贪狥名，致主于唐虞。书成诣匦投，甘心斧钺诛。九天隔云雨，万目争睢盱。圣恩不忍杀，放使归田庐。我心日起敬，未见长欷歔。今年科诏颁，君来试成都。邂逅忽倾盖，名下信不虚。貌不逾中人，若为胆满躯。革囊三尺剑，束书一蹇馿。蹙頞谈世事，抵掌嗤俗儒。慨慷三策陈，傲睨众口谀。诸公眼如月，谁遣紫夺朱。少愚冁然笑，得失毫发如。行止谅由天，通塞何关渠。归欤三间茅，搜我万卷储。抱膝梁父吟，曲肱味道腴。雅志期古人，昂昂千里驹。安能徇众兆，泛泛水中凫。今晨忽叩门，谒我掺执袪。剧谈重激昂，欲去仍踟蹰。时俗竞佻巧，捷径争驰趋。悦耳或为忠，仕道宁免迂。啗以鼎食味，诱以蛾眉姝。煌煌万钉饶，翼翼潭府居。众醉日以酣，独立谁为徒。世岂有巢由，甘受泥滓污。或俛首州县，或遁迹樵渔。顾谓今乏材，毋乃几厚诬。失计如我辈，苟为五斗驱。有志困风尘，浮沉非故吾。思昔新法行，士有郑介夫。斥监安上门，愤世胆气粗。一朝勾驿传，奏疏列画图。天子恻然感，民力几少苏。九原凛如生，千载足起予。荆舒最护短，植党盘要途。如何职冗贱，九关许叫呼。偪仄复偪仄，视今良可吁。喧然众楚咻，甘作嬴秦拘。所以见君子，羞汗如陨珠。牛骥不同皂，鸡凤宁同笯。要当操此心，圣贤为范模。借问兰玉弃，如何萧艾敷。诗成为君歌，临风怳喑呜。向来清庙瑟，忍滥齐门竽。
终南径甚捷，结茆邻帝乡。朝为谷口翁，暮为省中郎。先生独何事，寄傲临沧浪。才高世莫染，德薰名自香。青黄分谁数，膏火竟堪伤。游心圣贤域，脱身忧患场。世路虽龃龉，天衢自腾骧。扪虱竟谁见，卧龙兴何长。借居仲奄里，未升公德堂。十年逐流摈，千里坐相忘。颓龄或可借，辟谷岂无方。终期继青莲，摇笔颂紫阳。
忆昔下吴会，拜公古渝州。别来忽星纪，不知几三秋。岂不愿舂粮，占乌渠渠屋。良期苦难俪，千里劳远目。公家难兄弟，与蜀关重轻。峨眉叠连娟，石笋屹峥嵘。维国有著龟，维士有司命。并生天地间，受命独也正。忧端日抢攘，世论滋软熟。谁谓空谷远，有美人如玉。我如南州橘，托根非不深。逾淮恐成枳，望远劳我心。鲐背发皤然，齿颊探骨鲠。跪履乞一言，书绅以自儆。
仙曹寄江干，吏隠适吾愿。西轩馆梅友，屋老狸鼠觇。坐令高世姿，不耐尘网罥。殷勤数问讯，余力稍营缮。八窗敞虚明，孤标对老健。伫立惨澹中，恍觉容采绚。天风发奇芬，霜月泼冷艳。官卑苟逃责，交淡日相见。冻摇哦诗吻，坚作忍饥面。痴顽信可怜，无取复奚羡。村醪未必佳，苦味且耐咽。洗醆寿亲尊，春和元不欠。勿竞桃李场，恐为吾友玷。
秋风殷岩壑，万木皆商讴。棘人有余哀，揽衣良夜遒。三年辍清吟，寸肠堆百忧。泪眦日以眵，霜根一何稠。棣华幸有依，竹林可俱游。心事期岁晚，庶无坠前修。
风埃曀八表，涛澜浩无涯。岧峣昆仑峰，高与星纬排。真人抚元运，太虚以为家。控辔下碧落，蜚步凌紫霞。周览兴未已，归憩谁与偕。乔松抚瑶瑟，偓佺荐琼花。颦蹙睨尘世，腐鼠纷攫拏。迢遥五云佩，荡漾八月槎。我欲往从之，层云不可阶。素心耿相照，退当三月斋。
空山学仙子，幽独性成癖。谁令一念差，失脚尘网密。随缘玩泡影，隠思晓继夕。了了三生梦，掣电了无迹。岂不志远游，谁为傅羽翼。抱关觇紫气，跪履问黄石。静虑傥冥契，玄机讵难入。缟发古仙公，遗世而独立。惝恍如有遇，一言曰守一。引臂许相从，长生托瑶籍。
风尘三十年，世途日险窄。婵娟弃土梗，倚市竞容泽。大雅何寂寥，志士三叹息。维皇惠斯文，为国永寿脉。灵光岿独存，硕果有不食。坤维返全璧，北墅归散策。天开景气新，晴破层冰积。畴咨耿宵虑，图任先耆德。披云绚天章，趣驾觐宸极。喉舌俄申命，股肱待宣力。解弦未为难，航险那可忽。泾渭不同流，薰莸讵相入。所虞愤失职，阴拱或伺隙。事须众贤和，乃可殄行堲。沉几陛下圣，虚己言路辟。稍欣元气充，犹虑外忧迫。敌情任反复，庙论须谨密。功名百尺竿，家国万金璧。平生一知己，瓣香无愧色。驽怯勉荷担，迟顽费推激。大艑驾云涛，薰风饱帆席。丁宁耳面命，远别何须惜。宽以七月程，修门拜赤舄。
永平昔全盛，旧学尊五更。惜哉趋舍缪，眩眼车服荣。恭惟自孔氏，时止亦时行。心泰无不足，外内谁重轻。
峩豸凛霜简，立螭迫荷囊。从渠众醉酣，我自深林芳。岁晚发雪白，德称腰鞓黄。世无香山老，谁与论行藏。
前谿文纬国，东谿学草玄。补处自天授，绝韦待谁编。渊源后谿水，脉络千载传。兹事端不朽，松石同其坚。
厚德最耐看，士当论志远。沄沄物归根，混混泉有本。眼明长庚晓，心知岁华晚。后生须矩矱，所愿加餐饭。
鹿门忆庞公，栗里怀靖节。我尝评斯人，用则同稷契。空谷倚逍遥，风尘俱骚屑。明发耿不寐，长歌弥激烈。
事往置勿言，积厚报岂恡。毫眉两山尊，照眼双璧润。衮衮生公侯，世佩斯文印。譬之水盈科，吾方见其进。
楚都初拜公，里门跪承诲。一言忽唤醒，顿首汗浃背。志远苦力短，寸进而尺退。大书揭斋颜，朝夕警不逮。
月冷塞垣刁，尘暗西风箑。所思天一方，飘飘管宁帢。我欲往从之，问以安乐法。云深波浩荡，定自鸥鸟狎。
千载嗣韩统，斯文谅关天。字衮失所归，何以革其先。陟屺有遗恨，琢石图方镌。百拜涕绠縻，万一彤史传。
负米困风尘，腼颜白头亲。叹息执戈苦，走也犹幸民。依依孔墙梦，拍拍芹水春。安得万里风，驾予往问津。
何侯起胶庠，岿立诸老后。霜空茂桧栢，惊秋笑蒲柳。平生经世心，短舞困长袖。白头谒承明，彩闼炳郎宿。去国一渔舟，顺风轻放溜。寒花耀荒寒，灵芝茁腐朽。身闲澹无虑，岁熟宜酿酒。更将自性观，妙契得无漏。
忆昔岁云暮，言趋君子堂。昕班偶同归，三度金节凉。木天并英游，东壁分余光。日者对宸扆，直声动岩廊。岂不志归田，胡遽喧巧簧。别久花竹秀，山积书传香。时无尘外交，若许令支郎。愿言从之游，珪璧保闻望。
高堂八十亲，备福九五畴。虎节安山国，鴈序班霜秋。积善有源委，触目皆琳璆。一笑寿觞举，背蘐可忘忧。
育德譬源泉，务学如农畴。盈科会归海，力穑当有秋。期君懋远业，东序陈大璆。对敭竭忠鲠，一洗宵旰忧。
荣途惊一世，志士独苦心。君看曲江公，中宵梁父吟。岂无平反笑，可使贯索沉。独醒睨众醉，枉尺那直寻。世事本前期，朱明多盛阴。气运有伸屈，扶持要贤能。金瓯一掷误，天步深渊临。琼圃撷众芳，愿以遗美人。绣斧岷雪外，阊阖云海深。请弹薰风弦，再拜寿斝斟。功名傥来耳，一念君与亲。
并生宇宙间，分殊理则同。订顽有明训，造化与同功。心腹与手足，疴痒均我躬。皇皇一仁字，天下皆为公。
人心无底谷，贪求何自餍。徇名膏火熬，徇财刀蜜甜。受命独也正，取造物者廉。孤竹有世守，范防无乃严。
咸池浴晓光，西汜俄夕曛。流景宁我贳，用志可不勤。王事念靡盬，圣恩期策勋。岁晚须糗粮，及时力耕耘。
吾师孔子孙，云莫见乎隠。所以尽性学，必于独也谨。两间陟降异，一念堂奥近。何但丹笔持，能使明克允。
乾坤奠崇卑，君臣分则同。中心一有慊，何以字曰忠。孔曾为矩矱，伊周其事功。千载谁嗣音，我愿顺下风。
豚鱼自物耳，犹可孚以信。疑心一芥我，相靡而相刃。君看易中孚，义取说而巽。虚心窃实理，可不精体认。
和与同近似，同乃异于和。九官逊虞廷，儆戒而赓歌。不然水济水，后患将如何。期公调鼎食，一柱障颓波。
缓有用有体，事须明眼看。用欲行而宜，体则偏于缓。射审固而发，斯理一以贯。仁静寿可占，巧历那得算。
并生覆载间，肖翘无小大。阴阳所发舒，荣瘁各变态。若为寿命独，厥有松柏桧。鬰鬰被涧阿，童童状车盖。神明扶正直，霜雪表坚耐。岂不愿拥肿，而使匠石爱。大厦须柱撑，宁免万牛载。一柱屹擎天，群生此依頼。尚念楹桷材，无可柞棫拔。风雨任震凌，安宅遍宇内。
河流贯陕虢，底柱自中立。江水迸瞿唐，滟滪制其溢。岂此一拳多，云根閟奇质。桧柏相因依，烟霞老山泽。閟世纵坚久，于人果奚益。涨洪弥八埏，睨视如己溺。岩岩国嵩岱，万仞峙铁壁。只手障狂澜，九鼎奠磐石。我自不动心，深根而宁极。还归金泉山，采药炼金液。
圣道如太极，品汇自生成。二人各言志，点也心和平。春风发高咏，怀哉沂水滨。千载寄遐思，光景无边春。一潭鉴寒碧，方寸洞虚明。执卷恍瞻前，舍瑟铿有声。勿遣柱后文，醨我春风醇。穹舞丽景舒，琴歌南薰清。谁知此中乐，天理皆流行。
蔚蓝水中天，岧峣千万重。楼观耸烟霞，光景浮星虹。天上老仙伯，万劫冰雪容。笑下金华山，长歌唳霜鸿。一去五百年，山头忽重逢。身衣直指绣，神超蓬海东。摇荡琼台光，拍浮玻瓈钟。琼台纵可乐，虞庭渴夔龙。丹凤衔诏来，入侍甘泉宫。
涪江驶清浏，四山玉连环。中有一掌平，万井浮晴烟。鶑花随世界，妙语发天悭。公来抉其秘，作堂娱燕闲。袭芳皆俗好，伐木友士贤。念昔白波汹，止沸谈笑间。熙熙春台乐，谁知有今年。初度沸欢谣，愿公眉寿延。移此世界春，浩荡弥八埏。
岧峣昆仑颠，缥缈虚皇宅。下睨四大洲，何啻一尘积。万类托其间，扰扰无暂息。强弱互吞噬，杀气干斗极。虚皇燕五云，凭轩惨不怿。绛节授金童，琼函探宝册。运会有度期，欲藉老仙伯。
老仙何自来，文焰贯东壁。八十五春秋，骨健神气溢。权衡有定度，蓍蔡无遗策。若非安期生，定是李八百。坚苦海津梁，寿斯文命脉。后皇大所畀，陶冶妙无迹。故山岂不思，老屋须柱石。
屋老当奈何，风雨撼四壁。主公志经营，所頼有匠石。度材林薮幽，计土帑廥积。心思妙规制，指授契绳尺。逮其万间具，夫岂一人力。柱天纪元功，眉寿永无极。周宣当中兴，拜手歌考室。
气运有盈虚，品物迭滋耗。人生于两间，谁能长不老。胡为玩鲜荣，而独恨枯槁。婉娈儿女态，爱惜容色好。志士竞修名，览镜慨华皓。所念固有殊，达观同一笑。本来真妙明，何有少壮老。兹理非言传，惟心自深造。
断梗得栖泊，高堂拥图书。中宵风露气，营我方寸躯。静虑何易感，有衔莫能袪。今古一瞬息，智愚等丘墟。战夺日相寻，死生互吞屠。念此耿无寐，推枕长嗟吁。天理谅好还，人谋何可疏。
宿嗜本幽闲，世途倦驰骋。迫兹门户托，强把冠佩整。招手误一来，麾退谅予警。宽恩假郡寄，静俟亦天幸。橐空归无家，旅泊仰微廪。如闻烂柯谷，宛似飞仙境。苦饥问豹胎，留渴须远井。天将厚所畀，吾宁不少忍。睡起一欠伸，篆烟凝昼永。
口为祸之穽，异者同之仇。谁能噤不语，兀兀如羁囚。我岂好违俗，心未忘好修。本不慕华显，宁有忮与求。逍遥鹏鷃同，贫贱非所羞。风涛涨平陆，驾予一虚舟。未如泯机智，鸥鸟与之游。吾今已得师，稽首漆园周。
鸟飞暮知还，螘微亦有藏。游子怅无托，故乡那得忘。轒辒岁横骛，生涯日凄凉。骨肉各窜匿，冢祠缺烝尝。万里一缄书，临风泪千行。垂白念汝兄，忧乐苦相望。安得附羽翮，奋飞同一觞。
西陲失支吾，如老屋积腐。墙闼纵蹂躏，堂屋何依怙。伊谁阶此厉，乃为元老误。疾痛切吾身，利钝难逆睹。瘴暑困新恩，陨星泣忠武。梁坏将安仰，天高杳难诉。向来十二楼，卷帘误一顾。洒泪嫁时衣，谁与论心素。
坤维以文瑞，民俗本柔淑。何代无战争，冤哉今尔酷。戎马塞里墟，劫钞遍林谷。平生金石交，屈指半鬼录。从子尤可哀，别归奉水菽。伯姪并戕殒，荼毒复荼毒。探囊数幅书，吞声不忍读。昆岗焮烈焰，宁辨石与玉。叩首一炉香，请为遗黎赎。
南山翠鬅鬙，四荔拱故宅。采衣侍三寿，教爱如夙昔。晓然一梦阑，无复万里隔。了知恩爱缚，障我修行力。亦尝勤遍参，渐欲空结习。妄念绝攀援，自性非假借。百千三昧门，惟此一事实。持问诸老禅，少露真消息。
弱龄诵书史，所慕在经世。腼颜科目中，颇恨愆素志。天府两贡书，耻逐时粧媚。诸公误赏音，偶玷春官第。王明渴畴咨，临轩有故事。明当鼓枻下，陛对去天咫。采兰有常供，胡为轻万里。趋庭愿有闻，丁宁汝其识。谨无曲学阿，恐作儒冠耻。士当志远大，富贵余事耳。百拜请书绅，誓言其敢替。万古洙泗传，岂为青紫计。
四海一道乡，千古有生意。元宗得君侯，风流是以似。窅然天机深，宁以物欲累。丈夫要如此，步步皆实地。
政术自学术，本来同一机。后生溺华采，用世理或违。恭惟自孔氏，六籍探指归。心清事自简，吏瘠民则肥。
忍话去年事，令我胆欲碎。公独于此时，砥柱众流汇。事难见君子，尔曹费车载。海山危风涛，当有巨鼇戴。
节传拥玉帐，天遣西南来。怦怦朱丝绳，皎皎明镜台。稂莠亟芟夷，本根费栽培。度外广物色，世岂真乏才。
广文官独冷，博士冗不治。况此侯国泮，赘哉童子师。萧散非郑老，文章慙退之。可能冰雪地，一借春风吹。
庚子岁维夏，亢阳一何骄。侵寻徂暑迫，恻怛圣虑焦。祈祷喧三农，雩祀奔百僚。商飚忽以厉，老魃意愈嚣。万井沸汤釜，四野烜赤熛。俄闻罪己诏，还下中兴朝。宝香款太一，嘉荐羞庙祧。移跸给孤园，熏心梵音潮。芝盖屏不御，鸾扇亦罢摇。还宫惨玉色，转烛翻天瓢。小臣忝侍祠，囊封叩层霄。帝念亦劳止，暵灾殊未消。良月始沾洽，封畿转萧条。白瑞弥渴望，沍阴那易料。测景展绣纹，飞霜困青要。麦芒鬰不吐，蔬甲半已凋。足蹷丛祠趋，洁蠲沉水烧。忱念交肸蚃，同云散琼瑶。夜窗讶明皎，晓槛俄纷飘。天意竟作悭，瞬息倏已消。冬瘟幸稍压，蝗蛰故自饶。东皇趣命驾，北斗将旋杓。更须絮乱拨，间作珠碎跳。傥幸尺许积，庶几食可邀。民脉余几何，邦储况复枵。但知骨髓沥，遑恤膏火焦。老我杂班缀，素丝飒飘萧。强令典纶綍，拙不工琢雕。炯兹方寸丹，敢以后福徼。世味本枯淡，癙思剧蒸敲。洒血书绿章，飞神羾清飂。玉食自不甘，黄竹宁复谣。扶持倚梁栋，咨询及刍荛。正途会四辟，贤旌欲旁招。上帝如悔祸，盗贼非难枭。敛尽战锋惨，重使农亩劭。玉烛调气机，黼扆宽旰宵。量才愧拥肿，赋分甘渔樵。经纶有管乐，议论付董鼌。故山归去来，岁晚乐逍遥。曝背茅簷日，击壤歌帝尧。
璧月行素空，流魄寒潭水。水非与月期，月岂待濯洗。天光发于定，妙契元一理。士生无南北，乐在相知心。同行不同调，有如辰与参。一言针芥投，山水皆知音。畏斋天下士，执鞭愧我后。当时俭府莲，最说庾公秀。十年一欠伸，西楼黯回首。油幢古夔子，锁棘外南宫。宝鉴贮英裁，毡笔题至公。讯旧一以凄，浩荡华表风。宇县莽烟尘，人物叹今眇。兰芷閟其芳，所御或荼蓼。隠思不遑寐，令我忧心悄。古今几枰棋，胜败无常形。世岂欠国手，一著何可轻。但恐当局迷，渠知死可生。向来一寸心，行世几濩落。矫性动有妨，幽思谁与豁。为君歌慨慷，长风起天末。
渎江万里来，武林一年客。飘摇无定栖，一一得安宅。委巷远尘嚣，八窗耿虚白。冰曹省造请，公退味禅寂。乃者赤熛怒，横为闾井厄。羁贫幸我贳，安坐有慙色。侯门意睥睨，府檄加峻迫。仓皇襆衣被，包裹到书册。曲台许借居，虚堂暂休息。砌蛩伴宵吟，树鸦趣晨汲。随寓亦足娱，一枝更须择。是身如浮云，何所为定迹。顾怜性梗野，雅嗜祇泉石。陈力怯荷殳，康屯况无策。强颜杂班缀，颇觉非本色。时清早得归，永愿守蓬荜。
驱车木皮口，地接嘉陵市。山川鬰盘纡，草木惨憔悴。昔在岁辛卯，大将何憨子。行营与贼遇，力战遂死此。道逢田舍翁，款曲问所以。耳目亲见闻，朴忠今无比。沉鸷老不衰，甘苦同战士。以此得士心，急难不相弃。阃制力主和，岂虞敌情诡。币篚方交驰，羽书俄狎至。初冬二十五，坌入我内地。或渡河而驰，或截路以伺。俄然斡腹来，陡若自天坠。诸军抽摘余，精锐能有几。千兵仅乌合，转鬭殊未已。可忍负将军，同生亦同死。落日尘土昏，鼓寒声不起。至今堆阜间，白骨犹纷委。语罢声凄哽，相顾潜洒泪。念昔佐戎轩，世屯未云弭。主公极仁明，惨恻念此事。露章求恤典，爵子严庙祀。意将劝忠臣，为国当尽瘁。儒守陈西和，武将田与李。后先被褒录，名姓编国史。敌知吾有人，心宁不畏忌。自古重徂征，司命在主帅。委托或非人，险阻那可恃。呜呼数君子，一死甘若荠。推原其本心，死奚益于世。事大缪不然，舍生而取义。乃知丈人吉，易自有深旨。往辙忍复云，方来那得讳。长谣激凄风，呜咽嘉陵水。
煌煌洛阳城，衢术万国通。车尘日交骛，襟期那易同。目成者谁欤，言笑春怡融。我自商声歌，君亦手丝桐。西风忽以厉，高情逐云鸿。辍笔金銮坡，一麾沧海东。补过要汲直，草诏须陆公。盈庭愕相顾，蹇蹇胡不容。君去我独留，我阙谁与攻。况复狗尾续，羞颜莲炬红。
国家全盛时，幅员万里长。委币到空谷，靡才不周行。岂其贵自珍，而病匿弗彰。南渡今百年，蜀远天一方。彝典仅岁贡，几人与庭扬。况复多沮挠，谁不甘摧藏。戎轩起耆哲，礼罗极精详。颖脱者家父，玉质而金相。邂逅志念同，恻怛根本伤。拔尤首推毂，有诏催严装。吾党一吐气，汇征类破荒。慨昔升璧水，沥血吁紫皇。百壬眩缩颈，斯文弥耿光。伦魁合骞飞，吏选何回翔。孰知五色丝，未尽一皂囊。杀气昏宇宙，洚流渺津梁。何以却外侮，盍先正皇纲。翕合贤德聚，更须股肱良。寿脉庶可续，客邪不难防。癙思耿宵寤，倾耳鸣朝阳。名节勉自立，官职那得忙。大难我同榜，诸老竞剡章。渠岂州县材，籍甚英俊场。相期上连璧，少待同飞航。我自分敛退，为君喜激昂。流目大江满，执手薰风凉。岂无佩缤纷，奋起相颉颃。世味竟落寞，暇日聊相羊。友谊古所重，心知远难忘。岁晚有良约，岷山瑶草芳。
雨响清客梦，雨晴催客行。迥野晓寥落，界天玉峥嵘。银海眩双照，琼钩对孤明。英云强吐吞，杲日还晶荧。邂逅得奇观，瞻相惬幽情。意疑邃古初，立极扶西倾。谁知绝险外，复有蓬婆城。青天危挽输，剽攘加怖惊。奏函吁众戚，仁言韪宗英。早愿虎口夺，少纾鲂尾赪。不劳严仆射，分弓窥敌营。
穿江慨秦守，瞻岷怀子长。成书著不刊，明德益难忘。千载志尚友，百里职劝相。每负伐檀耻，欲期尽心偿。笼石饱冬霁，云车喧春阳。经始愧前哲，悯劳得仇香。选胜山水窟，浣我冰雪肠。飞幰集诸彦，引睇周八荒。暖翠凝黛面，晴云抹川梁。清歌劝引满，佳趣殊未央。举头万仞雪，中有千斯仓。采薇亦劳止，薄敛恐未遑。何当洗甲兵，无以累庙堂。文移宽郡邑，靴鞭却藩方。源清流乃浚，叶瘁根必伤。念此意惝怳，凭高歌慨慷。不如邀飞仙，更与釂一觞。
丈人气湖海，合卧百尺楼。引袖麾八极，无处豁前眸。肯以治城志，而忘天下忧。窘步争径捷，危炊迷剑头。攀天限九阍，起家先一州。顾瞻众山会，惨澹春色浮。凭高展遐眺，几幅烟雨秋。象纬逼紫宸，飚轮通十洲。吏衙散凫鹜，野盟参鹭鸥。所思隔秋水，倚天看吴钩。寄怀广莫外，任运逍遥游。遐哉郝使君，一往岁月遒。名字著不朽，实繄杜参谋。后先五百年，意气有此不。不须苏门啸，我自商声讴。烟霞杂挥洒，风月共献酬。迹忝梁苑旧，目送涪江流。可能呼小艇，醉歌赓四愁。宇县暗矛戟，田原辍耡耰。念公志经纶，季孟忠武侯。肯袖斲泥手，江海寂寞休。槛前水东注，鼓枻不可留。抚翼附青云，忍滞鶑谷幽。
夙昔抱奇志，取友周四方。远游阻风尘，隠思鬰衷肠。羞以麋鹿性，缀兹鸳鹭行。三年去复还，同省皆望郎。刘侯交最久，德履金玉相。佩琼矫众嫮，制荷耿孤芳。暂寄锦衾直，倚登白玉堂。忽以刺郡请，翻然整归装。安舆拥鹤发，怀绶荣锦乡。那知槜李城，骑竹喧道傍。矫首候鸣驺，如渴须饮浆。紫禁屡入对，从前几封章。肯袖活国手，春畴课耕桑。纳约易为入，公宁久回翔。熟看气弘毅，致远可易量。蹇我归未能，迟留重慙惶。亦思丐一麾，庶以毫发偿。乐莫乐心知，执手歌慷慨。安得飞霞佩，云霄相颉颃。
生不逮治古，郊薮观凤麟。颇爱麋鹿性，似是我辈人。食苹咏周雅，祝网依汤仁。幸不主八卦，非关十二辰。无魂休我欺，掇皮详皆真。佳哉喻生笔，能与元吉伦。雅可簿书堆，坐有涧壑春。适意自起卧，匿树如徼巡。便思投手板，长啸岸白纶。藉尔为我驾，仙会陪末陈。人生几舜华，洞天自灵椿。谨护此画本，勿遣侵俗尘。
玑衡斡霄极，裘葛参岁功。荣瘁均一气，何独悲秋风。往哲不我待，今俗谁与同。渥丹易槁木，鬓鬒忽飞蓬。丈夫秉壮节，自信无终穷。愿勒羲和鞭，长系扶桑东。
弱龄去激昂，渐老增感慨。所亲日以疏，既往不可贷。世途转艰棘，意行惧颠沛。乾坤一战场，今古几变态。超超浮丘伯，何修独坚耐。驾言从之游，永啸尘劫外。
幼学自鲁邹，素心卑管商。谁令简书缚，课我星火忙。我自友古人，渠肯兄孔方。飞檄浩盈几，泛窥隠中肠。阁束且登楼，云鸿秋著行。
春渠针绿秧，秋畦压黄云。积忧稍缓带，转手俄空囷。况彼东人子，石田加灼焚。算缗方趣办，蒙袂须劝分。谁为本根虑，天高闻不闻。
云涛扶胥口，烟雨汇泽涯。知心隔湖海，悠悠我之思。玉堂真学士，衡门且栖迟。那知古渠阳，无地逃骇机。昔在肩洪崖，风骚屹相推。道远苦莫致，孰与一解颐。皎皎彼白驹，空谷谁絷维。吉士国元气，须造物扶持。
晓案环吏牍，朱墨勘舛差。自公借隙光，书函眩眼花。千里有命驾，同心乐无涯。秋空霜月明，秋山云气佳。留连忽重阳，列坐粲九华。良会不可失，醉酣整乌纱。
古人日以远，古心谁与共。陈编如有觌，整袂神自竦。昼短疲众喧，夜永息群动。頼此一炷膏，假我数行诵。古今费探讨，心力老宾送。世味久已空，余业此偏重。岁晚傥得闲，只愿书册拥。
学仙宗无为，学禅空万缘。自昔抱奇志，师心为真传。失脚堕世网，兹事几弃捐。惟有一念息，不受物欲牵。空花起灭处，我心长泊然。冷暖渠自知，妙处非言筌。
青炜留中分，风日和且酽。冰绡熨远空，云锦织方甸。农政自古然，长官欲身劝。皤皤彼黄发，恳恳余素念。胼胝无乃劳，推沥不敢怨。文移窘星火，日夕腼颜面。所欣岁洊熟，况复江可堰。蒙袂奚自来，储粟何以赡。瓣香企璇穹，徧界雨美膳。使民乐耕桑，为国罢征战。尧俗可尽封，呜呼何日见。
招提款松竹，古碣阅楷籀。惠然二友佳，共此一巵釂。扶携涉幽园，邂逅展遐眺。海棠饮未酣，芳槛破微笑。何如老桂丛，傲睨几年少。清言惬襟期，转首俄夕照。箯舆度杳霭，石梁穿窈窕。留连得奇赏，傲朗可无诮。聊凭一饷欢，缓我忧心悄。明知古难挽，嫌与俗同调。民劳傥得医，气脉犹可寿。
孔山高嵯峩，其下一区宅。敷床万牙签，宁取籯金积。委身事君子，星驾莫遑息。岂不念林岩，政尔柄枢极。巨川尔杭之，陛下心以怿。累章拜俞旨，告廷敭显册。一笑堂印抛，我友浮丘伯。士以名德重，如护万金璧。受宠惕临深，持满常惧溢。恭惟学古胸，富有经世策。探怀取二三，兴运际五百。贤人如参术，足以壮国脉。兹理要密庸，宁复胶于迹。肘后可无传，能使寿金石。先生还孔山，宸奎揭素壁。似胜平泉墅，林立万株石。向来翘材馆，楹桷富山积。终焉愧轮囷，可能补寸尺。淛潮浪拍天，归帆风借力。百拜寿斯文，华皓配南极。何当脱拘挛，日侍维摩室。
泸水清，泸水之清如镜平。蜀江西来流沄沄，内江胥命如逡巡。两江合处耸百雉，表里益梓巴夔分，如户有限齿有唇。云南与夜郎，甫隔东西邻。山川之险守在人，武侯气燄千古犹长存。有来范侯人中英，蜀国忠文之子孙，清姿劲气排秋旻。立朝物望高缙绅，睥睨众醉甘独醒。乌台纵好羞呈身，十年江海心朝廷。泸水清，我歌慷慨君试听。蜀东诸镇泸最重，范侯之来更觉一面如金城。东军之骄昔所患，南诏之黠那易驯。我侯方寸澄止水，镇以寡欲抚以诚。重门严柝夕烽冷，紫逻杂耕膏雨匀。七年逗遛不得去，边民爱侯有如父母亲。今年北边羽书急，两川夫调纷苛征。吏敲门，农辍耕，期限迫星火，顷刻那得停。黄金弃卖如土贱，楮币翔踊余贯缗。立谈之顷富作贫，县官忍复规其赢。五十六州汹汹如浪沸，独有三泸之江清复清。有客东州来，为我委曲陈。范侯畴昔澹无累，贯朽之积本为民。二分官与输一分，一分犹恐民颦呻。军储籴本仍借给，少待秋熟宽作程，风和日晏江上村。老醉稚拥争扶迎，吏呼何曾怒目瞠。只有提壶布谷日日喧晓晴，乐哉三泸之国有如华胥与大庭。九重天远呼不闻，侯忍弃我归乡枌。强敌游魂尚三秦，边头何时能撤屯。帑无羡帛粟空囷，将骄卒惰难使令。义徒星散自啸聚，往往千百相为群。秋霖淫溢稼不登，仲冬虺虺雷鼓轰，我心隠思鼻酸辛。人情玩愒浑不悟，有才空使栖岩扃。我闻泸民爱侯心不释，祝侯寿考备福如忠文。侯虽洁身玩泉石，独忍一息忘吾君。何时玺书自天下，诏侯起家朝紫清。扶持国论开太平，整顿宇宙驱妖氛。却学忠文挂冠神武门，笋舆野服归游峨与岷。杜陵昔览舂陵行，知元使君实国祯。悠悠千载缺嗣音，击节为侯歌斯文。泸水清，泸水清，采诗之官今何人，歌成肝胆空轮囷。
出门厌氛嚣，归卧集万感。凭高一以眺，忽觉岷峨惨。岷峨山色千古同，非烟非雾愁溟蒙。杜陵昔叹珠玉走，彼犹有幸天府供。人才何但珠玉贵，不得与尔包贡同上明光宫。山灵对我有慙色，兹事如何专汝责。非关地气有衰旺，直恐峡山之流日夜荡潏伤土脉。不然君相造命天地同其公，车书万里文轨通。南金东箭输不竭，岷峨之产何独穷。沉思夜继日，叹息复叹息。忽梦神官自天下，手持山灵一尺檄。鸿蒙昔剖分，帝命作镇主坤文。石纽之禹为帝平水土，周家创业系我彭濮人。纪信忠汉世，甘受黄屋焚。何武仗剑起，义不屈莽新。费贻任永耻为井蛙辱，张纲李固义烈排秋旻。炎精焰冷国鼎峙，惟我全蜀倔强为汉臣。人人名节九鼎重，余事文章兼隠沦。子云相如王子渊，康山之李金华陈。涪江钓叟卜君平，千载犹能想清尘。皇皇艺祖得天统，北辰中天众星拱。蜀远只在殿西头，一言撤尽藩墙壅。陈苏范氏奋孤寒，事业词华两推重。渡江勋绩张与虞，太史之李如晋董。江汉炳灵世载英，摭之前牒如丹青。昔何烜兮今昧昧，山灵未必真忘情。富贵由来多捷径，强聒最为蜀人病。君不见山泽之臞宋郎中，奏篇语泄经远屏。经明行修李兵部，陛对万言伤骨鲠。气豪最说薛秘书，去国七年惟日饮。陛下何曾讐谠言，睢盱万目宁汝捐。伤哉三君皆九原，抵玉于地那得全。幸今耆旧满岩穴，一一无非爽邦哲。柱史德望国蓍龟，开府忠丹老弥烈。参政未起东山卧，李也立螭著名节。少卿仙谷勤著书，渡泸归钓二江雪。侍郎斥还病少瘳，校书执丧愤尤切。庙堂何忍蜀才弃，渠自方头触人忌。岷峨为渠方含羞，渠不知悔尚我尤。汝行为我丁宁说与诸贤道，二府荣途岂难到。九重天上列仙班，厚禄高官清且要。凿方何能入枘圆，使少贬之宁不然。我闻斯言意戃怳，梦觉披衣独惆怅。穷达其如天命何，为士当先识趣向。诸贤等是儒中英，秉心那知有得丧。凭谁为我谢山灵，彼达观兮宁可诳。呜呼参井之躔五十有六州，文风自古能与齐鲁侔。三光气全爱护犹如心与腹，今半天下视之乃若赘与疣。恋刍伏下姑汝留，不然朝奏暮斥急理溯峡之扁舟。君看两三使节晨星犹，下此六六州县皆依流。纵有志士能姱修，长安日远可想不可游。立贤无方自古训，谁能叩阍上诉十二之冕旒。才生于世养之艰而折之易，譬诸豫章杞梓仓猝宁可求。风尘澒洞暗宇县，不有烝徒谁与谋。白驹空谷长逍遥，可能絷之永今朝。我歌慷慨兮岂独私为岷峨愁，劳心悄悄兮实与天地先其忧。
忆昔与君同射策，同舟同馆心胶漆。万言入奏甘弃置，頼有湖山好看客。归装濡滞及黄池，半菽寒菹作除夕。慨慷相与期古人，聊复名场借梯级。君家三秀立分鼎，太阿觉君锋更颖。吏行凫鹜哄尘坌，寒露玉壶夐光炯。五羊仙伯两眼明月秋，荐书万里彻冕旒。四贤同时一网收，朔风扶柂长江流。迟顽我自费推激，隠忧百罹霜鬓出。未能勇决便幽栖，宁免随阳睨残粒。送君矫翮玉霄去，为我一破胸怏悒。向来四海李兵部，正色立朝古遗直。九原凛凛有生气，余愤须与君湔涤。世故翻覆况多端，沉思使我心胆寒。谁生厉阶今为梗，涓涓不窒惊涛澜。不知聚几州铁铸此错，百尺竿头一步底处著。天位天职特用轩轾人，明眼勘破定何物。波流何可金石转，鲍肆讵能兰麝夺。君不见考功望郎谏疏沥忠赤，垂绅满朝皆太息。信有宗工妙绳尺，梁园我亦尘下客。法当冗散逃百谪，满意诸贤拱霄极。谠言正论囊封溢，国势不难一枰活。正途未易荆榛辟，有谋勿惮时造膝。救溺拯焚奚可失，海南波宽老龙蛰。朝朝满涧玩泉石，当为诸贤失衰疾。我亦三叫喜动色，早愿采薇休戍役。
愁云暖日愁无边，荔枝园下客舣船。呜呼宴安毒于鸩，燎原戒之爝火燃。杨家妖女去复入，开元天宝治乱如手翻覆间。绿云一缕天上去，食自不旨寝不安。长生昵语月皎皎，沉香醉梦春酣酣。羯鼓数声花破萼，霓裳一曲天开颜。薰风殿开苦嫌热，骊山联辔来游盘。汗绡红透心渴烦，荔枝不来惨不懽。飞尘一骑关山晓，奔腾那知血溅道。一朝羽檄渔阳来，决策西狩殊匆草。百年宗社弃若遗，何计奈渠春风貌。雨铎琅珰惊昨梦，云栈崎岖回马首。凄凉故驿疾扬鞭，岁月转眼弩落弦。张后李父自一时，西内荒阶满苔钱。金鉴难忘曲江相，浯颂长怜聱叟元。涪陵荔枝不须辨故物，紫金鲈骨何幸还陵园。
小洛阳城春日酽，翠幙家家夸国艳。围花命酒十日狂，何如水月山云日日长相见。西州藩牧最佳处，古木阴森湖潋滟。湖漘杰观倚南墙，剥雨催风岁久不能缮。后先知有几贤牧，因循何啻阅亭传。算缗惧不贷主计，星火那能恤诸县。丹崖唐侯来布宣，世故平生金百炼。能将奸穽先杜敛，不劳民膜加针砭。焦心常念足公储，退食遑暇娱宾燕。迨兹再稔治最成，聊尔计工财力羡。岧峣飞槛抗云表，显敞华堂屹湖面。搜揽一州胜处寻丈间，恍觉蓬莱鼇首抃。楼成侯已迫瓜戍，澹云寒烟有余恋。君不见高詹事，吟诗花屿巴笺绚。又不见宋朝散，照坐鞋红玉壶劝。至今子美子瞻诗集中，能使吾州千古风流擅。唐侯美政前哲同，能自勒文比黄绢。谫陋愧我拙吟咏，漫绾秋蛇污碑篆。江山风月今犹昔，墨客词人元不欠。谁能落笔万丈飞晴虹，九鼎雪山之银堋江练。
乔松天与岁寒节，直从拱把禁霜雪。如君生小乐真筌，众说咻之莫能夺。青春闭合蛾眉怨，永日啖茹庖烟绝。交朋劝止徒尔为，我亦无言可开说。老亲坐堂眉不开，姑请聊向人间来。人间可欲如涕唾，此心久已同寒灰。太虚浮云漫尘点，明镜过影常往回。宰官居士等人耳，舍喧取静非兼该。知君心量已超越，去尽障塞真奇哉。王城蜗屋欣再睹，烛尽鸦啼夜深语。云从投足窥吏曹，始知敝屣人争耻。长兴风物吾所羡，朝拏扁舟晚叩县。霜刃割鱼慎莫尝，唯有青铜可照面。我行作吏三十秋，日暮不归鸟飞倦。临分欲效昔人言，畏子机锋如闪电。出门挥手即江湖，猛利应无儿女恋。
华萼楼前花冥冥，三郎雅知睦天伦。脂田恩厚脱屣轻，独将泡影观此身。碧瑶六六秀蜀岷，朝来鬰勃连夕曛，石坛虚呵存谷神。笳鼓惊散羯鼓春，兄来问信杳莫闻。瑶池宴酣归未醒，千岩万壑空烟云。一念之差隔几尘，蓬莱谁信有太真。平生我亦厌俗氛，秘箓曾受金阙君。玄机傥有三生因，不妨牧羊学初平。
菩萨住处牛头山，应真亦复栖其间。宝坊楼观叠高下，新城粉雉相回环。崎岖石磴云生屐，眼波不尽涪江碧。江外青山春自浮，曾与诗翁格椽笔。
秋风栗憀宋玉宅，湍波磕涌三闾祠。行人莫蚩我邦陋，离骚千古芳菲菲。使君玉立笋班上，得州如斗不薄之。冠峨切云佩陆离，欲与二子论襟期。官居髣髴蓬岛似，翠雾白云山四围。向来专情在岩壑，爱此线溜来逶迤。搜岩剔薮作幽事，便有一派银河垂。酿泉为酒旨且冽，环滁之乐同一时。有时痛饮挟骚读，声和泉石含余凄。天涯有客倦行李，云间小队来追随。窥公心源莹澄彻，亦如此水涅不缁。里无追胥关薄征，峡山今是春台熙。邦人恐公日边在，谁恤我老字我蚩。何人勒铭泉上石，后千万年甘棠诗。
华清舞彻霓裳散，五音繁会宵达旦。人间何限失意人，西商凄切离骚乱。我所思兮在东周，小雅尽废心之忧。更堪羌调日嘈杂，径欲洗耳寒江流。那君十指含清风，家无卓锥心愿丰。仙翁赏音那易得，水流益濬山益崇。疲氓望翁起憔悴，蒲轮加璧幸可致。请君抱琴往从之，解愠阜财皇有意。
塞垣昏昏缠杀气，春阳暵旱惨如毁。老蛟熟睡呼不起，暴尪鞭巫徒为耳。云将族兮俄披靡，飞廉之怒谁或使。绵州刺史亦劳止，寝不遑安食不旨。沥胆濡毫肝作纸，封章夜诉天尺咫。电帜簸红雷虺虺，一筛时有万丝委。旬浃频占垤封蚁，半夜流膏活千里。瓦沟佳声密飘洒，箫韶九奏未堪拟。焦卷一朝有生意，梦鱼之占立可俟。中原格鬭何时已，军储急须问庚癸。剥肤骎骎几及髓，国脉所寄将奚恃。腐儒流浪半环水，月蠹太仓三斛米。干时无策颡有泚，况忍懒书酣昼寐。知元道州汉良吏，可无长歌为志喜。北风涨尘目易瞇，安得天河一湔洗。丰年高廪万亿秭，重见周道平如砥。
子长爱奇隘八荒，岷雪千仞琼珮锵。太守德厚民不忘，倚公笔椽辉耿光。西瞻大书揭高堂，倚栏起我意激昂。镂冰刻楮非文章，男子可不志四方。
鸿蜚冥冥天宇空，谁令矫翮修门羾。承平在昔朝多贤，犹念丘园天爵共。泰山豹林来复去，河南白云坚不动。斯文程伊嗣兴起，露门日日峨冠诵。虽然去就迹参差，高风等是光吾宋。秀岩素心非少室，万卷本期供世用。当家幸有二仲贤，不妨老子琴三弄。纷披竹素勤日课，萧索松风酣午梦。有来虞旌贲空谷，例与蜀珍入包贡。中兴巨典未杀青，千古传疑须折衷。文孙嗣服渴延伫，太史泚笔待错综。奸谀已死不难诛，古今一辙犹聚讼。缁衣信能心爱士，白驹谁复语含讽。丈夫出处亦何常，毫芒难博丘山重。勿学退之忧史祸，勿似子长夸雍从。孤骞终不吓腐鼠，览辉未易来翔凤。平生我亦煎百忧，四月长江远追送。丁宁寄语季成甫，东华冠盖真一哄。时撑小舫漾湖光，莫遣红尘扑飞鞚。扶持姱节早归来，世故纷纷付时栋。
春风浩荡龙泓口，逢逢船鼓惊雷吼。皇华使者捧征书，万里飞帆上南斗。岷峨上下十六城，后先持节知几人。公来非争赫赫名，止水何曾风浪生。腕里权衡一丹笔，与天通处惟钦恤。孰知疾恶有刚肠，乃似霜空鹰隼击。挠之不浊澄不清，渠自好丑吾何心。蔽以一言仁者勇，嗜欲浅者天机深。畴昔声华塞穹壤，旰食遥知渴忠谠。纷纷鳅鳝困掇拾，纵壑之鳞多漏网。公归便合横南床，或袖谏纸朝明光。好将外台督奸手，锄却廿年荆棘荒。功名时来宁我贷，不朽之传轩冕外。揽辔埋轮自一时，至今日月炳前载。才踈意广一腐儒，青冥倚公借吹嘘。病卧锦江八十日，出门搔首空踟蹰。西南望远长安日，寒隽陆沉几千百。乞与开陈政事堂，更把夹囊细收拾。军兴料须色目繁，师老力屈民烦冤。养疽一朝思溃裂，庙谋得不忧本根。三年福星耀参井，爱士如渴民如命。只今归觐太微庭，勿忘棠郊日延颈。腐儒州县甘浮沉，肮脏羞作附骥蝇。伫公入和南风琴，磨崖大书颂中兴。
崔郎神骏如天马兮来西极，霜蹄蹴踏汗流赤。不令长楸嘶风扈属车，亦合交河涉冰摧敌魄。世无善御如王良，可能帖耳受鞭策。栈云嵯峩汉江碧，一眼长淮天不隔。风寒几处索调护，我有奇谋同药石。囊书行万里，三载京华客。浮云黯黮一扫空，归来双剑翔凫舄。行台岌嶪立分鼎，叱咤风霆人辟易。文书晓夜来急急，吏衙事牍看山积。那知退食清心堂，万卷敷床客满席。落落一世谁怜才，令我推枕三太息。翺翔半刺头欲雪，袖长奈何地褊迫。我闻安康坦途走洛师，内与荆襄梁益通血脉。军兴生聚计萧条，嗷嗷悲鸿尚中泽。鼓鼙何日当罢警，济时孰是良筹划。薰风催熟崆峒麦，本根须人为爱惜。志士惨淡意则同，掺袪况复念行役。君看老骥久伏枥，一蹴千里如咫尺。醉归为君慨慷击唾壶，天鸡三叫东方白。
一日不见如三秋，人如湘浦春风楼。危途崔嵬坂九折，万事变灭水一沤。我公方寸湛古井，砥柱四海之颓流。艺兰九畹媚幽处，公暇独立谁为俦。畏虎一悟真知说，亡羊不向诸子搜。默参邹轲论直养，长与潜圣同四忧。绣衣方看霄汉立，青云忽赋泛滥浮。平生得趣稽古乐，如水赴海无时休。考槃栖我书万卷，有意晚岁专一丘。时无子西赋招隠，贪伴渔翁归钓涪。涧瀍脉络元不断，洙泗气象端可侔。身縻简书去无繇，夜梦策蹇霜满裘。悠悠底是归宿处，愿闻一语归而求。勇撤臯比谁复见，订顽之训万古留。篆书为公揭素壁，千里持寄宽离愁。玄关道秘杳莫授，玉钥为我一启不。
系船池口泛滥游，老禅邀我半日留。岸莎堤柳度窈窕，初暑忽送风雨秋。萧郎钓台三间屋，万顷烟波媚幽独。长令千载好事人，贪为淮山流远目。芊芊蔓草迷长竿，台城直作平野宽。那知万古文选理，不尽词源八节滩。英魂远逝招不得，谪仙小杜底处觅。插天崷崒九芙蓉，试与凭高闲物色。
昌黎文章纬河汉，只合彯缨侍香案。帝遣骑麟下大荒，肯为吾州一笑粲。至今千里被膏沐，犹自霱云余绚灿。后二百年来祖侯，不以左官兴寤叹。西园作堂娱岁丰，东城选胜湖波漫。不知此湖孰经始，秀水之涯矗堤垾。花屿逶迤双径通，荷荡淼莽三塘贯。凭堤筑台夐清旷，羁官頼此泄愤惋。嘉二三子南渡来，营葺颇能还旧观。风流转烛冷如铁，仆雨摧风存者半。蹇余意倦直承明，次补适来忝藩翰。腐不能通柱后文，拙尤不辨牙筹算。自公正须豁滞懑，时屈何能事轮奂。支倾补坏聊复尔，护邃培高足娱玩。江山入手要弹压，风月无边供判断。高贤一语真实录，胜游虽多此为冠。水花岸草错云锦，雨瘴清岚无界畔。忘机自与鸥鹭亲，无事从渠凫鹜散。老仙音尘可得追，移得卢家石坚悍。题评倚重南轩翁，瞻相如瑟黄流瓒。迂顽我岂经世具，乞身去咏南山矸。作诗聊与来者期，何去后思可称赞。尚友三贤自不差，时复凭熊一来看。
策蹇仆仆忘寒温，劳心恻恻桑枣村。长虹卧稳烟雨面，千金屹障波涛痕。涉川利作初九益，括囊肯为六四坤。道旁筑室勿与议，可使正论成排根。
鲸呿鼇掷三神山，幻境起灭指顾间。东西帆樯来复去，得似上方僧独闲。看山看水知多少，诗债责偿殊未了。胶胶扰扰竟何如，早结把茅佚吾老。
琅函真筌何所云，丈人嵯峩五岳尊。矞云昼护耀魄宝，玉绳夜低天市垣。琼瑶其上矗千仞，冰雪为人醒醉魂。飞鸿没处杳难辨，饲虎遗迹应犹存。甘泉使君趣丘壑，薰炉默坐存昆仑。高斋图史罗左右，大厦风月相吐吞。岩泉酒熟芳桂蘂，茶鼎火活苍松根。坐邀麻姑来擘脯，祇恐摩诘难亡言。界天之雪满窗户，唤起老仙重与论。丁宁来者时汛扫，燕寝可避蜂衙喧。
雨余热喘思澡雪，有客叩门筇九节。相携款竹墨池家，竹间张饮碧筒折。枞枞玉立肩相齐，何羡掖垣歌紫微。会须把臂入林去，山王掉首麾去之。骨相恐难飞食肉，功名浪费杀青竹。渭川自有千户封，持此较彼差不俗。平生我亦厌荣观，为君醉眠蕲簟寒。人间有此碧玉镜，那怕火繖张炎官。
左绵山川平且宽，周遭四境皆奇观。广文官曹冰雪寒，摧风剥雨无时安。巧手无面良独难，惭汗如沈时一叹。浪浪春雨红杏坛，堆盘苜蓿空阑干。三年转烛槐梦残，明当西郊挂征鞍。平生但知取友端，忍御艾萧捐杜兰。丁宁何须劝加餐，活计不但故纸钻。孔辙回环颜一箪，君民尧舜无两般。此印万古元不刓，聚奎堂中俨衣冠，尚友谨勿轻杇墁。丈夫事业期不刊，脚根牢取百尺竿。
荪壁辛楣芰荷屋，静揖秋风酣圣读。占断湖天拓户封，不待诏书赐一曲。红尘车马交衢术，渠肯冠霞立于独。满城风雨又重阳，念子萧踈对寒菊。双壶遣赠滟蛆浮，想见羁愁尽蛾伏。高人一巢有余地，底须驷马驾车轴。但得长年交酒圣，不妨一笑命骚仆。若云归隠须买田，巢由嗤人未免俗。
掣铃者谁金门客，神秀迫人似曾识。八返未问龙虎交，一杯且荐琳腴碧。我昔卜隠大面山，招旌驱人难得闲。梗野自适麋鹿性，逡巡远引鹓鹭班。始青一气色非色，此中自有金丹诀。政须趺坐共商量，忍向尘劳磨岁月。
莼湖何物堪怡悦，与鉴湖境无差别。诗人胸贮冰雪清，湖边吟作寒螀鸣。紫莼可羹菰可饭，把茅自足了一生。食前方丈位钧轴，何如深林一枝足。宽闲之野寂寞滨，钓有缗竿耕有犊。男儿何须嗟命薄，富贵不淫贫贱乐。
子西诗律伤于严，掉头沉吟春饮酣。何曾一字低处著，有似国工精手谈。千古江山长媚好，水曹依旧清风扫。只慙次补较非才，更愿乞灵依此老。天涯憔悴一诗穷，溪流泯泯山丛丛。事须登临作酬赏，剩破酒榼官泥红。
山林远志久封殖，误随小草辄轻出。得似干淳太史公，万古不磨董狐笔。太史龙鹤山中人，玩心竹素如醉醒。炼师喜为作妙供，灵苗相间丛卉生。七年飘摇湖海客，生怕鱼鲤腐关膈。圆规得自太史孙，清苦本来同气质。十洲地产富琼芝，龙鹤何曾欠蕨薇。与君约归如有期，跃鲤何用姜芥胹。
流年衮衮滩头浪，萧骚白发三千丈。人生荣禄底须多，何嗟及矣负米养。沧溟不禁尾闾泄，养素略窥道家说。庶几真一复保全，可以众言强分裂。瀛洲醉挥碧霞杯，集云峰前偶此来。吏衙凫散铃索静，怪有飞佩锵琼瑰。紫霄洞经曾熟读，归来烟霞绕冠服。嵯峨千仞狮子峰，寒栖旋营数间屋。飚游为我晷刻停，汲泉引满如海鲸。要学旌阳累功行，不妨天诏迟飞升。岷峨念归可轻发，枉办青鞋并布袜。禁闼侯藩信所遭，几曾仰空虚咄咄。炉薰浪拟叩玄微，何如赵州东院西。了知此理只么是，亡羊何必惑多蹊。自心有疑须自断，勿用周遮添著一重案。炼师炼师为我印证之，六合同风兮九州共贯。
道人身佩含景苍精龙，洒落不与流俗同。酒酣兴逸不觉一捧腹，那似义府有刀藏其中。人间万事谁丑复谁好，儿童何知不必便惊倒。试问虎溪三士之乐如此不，霜寒夜永勿遣虚觥筹。
豆笾列炙凌丘垤，有酒如渑旨且洌。得似年丰世小康，渔樵结社谈蜚屑。畏途羊肠徧宇县，二十年间行未彻。忧时无力为支撑，问计商颜未能决。频年水旱酿灾眚，况复刀兵值空劫。剜疮补肉不遑恤，椎肤沥髓供一切。诗歌硕鼠想乐郊，泽自无鱼可堪竭。何时天狼陨芒焰，尽驱狐兔絷故穴。危机欲济重坎陷，暴征须戢猛火烈。所期世路静风尘，甘隠瓜畴耘露瓞。阿咸年少知激昂，勉法前修立功业。
怀昔三昆皆青春，挥毫翻水惊鬼神。我方丱角瞠后尘，有如奔林鹿甡甡。高堂寿朋鬓亸银，时节歌舞彩服新，二十年间存几人。叔氏终老一葛巾，盆池折花秋中旬。共房感我双瓜辛，无穷生意根陈陈。寸卉虽微均我身，壅培涵浸宜及辰。一气之运屈必伸，子如不信有苍旻。
清羸怯问黄昏月，呵手寒窗寄幽绝。一枝幽艳枨触人，花与诗人皆本色。孤山飞鹤舞空去，诗家何曾绝正脉。经营惨澹空亡奇，不如倚笔珊瑚格。滕六冬来偏放惰，暖日暄风浑坼破。便拟飞章上诉天，怕主林神合连坐。我昔与梅同谪堕，随分世尘聊赎过。薰天肉食休问渠，万古清芬首阳饿。
好山意度如高人，偃蹇那肯来朱门。青油幕中盛快士，爱山惟恐不能致。昭亭东望天一涯，武担亦复归迟迟。开窗延得竹君瘦，借竹为媒来石友。烟云吐吞一席间，瓦盆取月湖海宽。羽书撤警文书省，一炷水沉销日永。不嗔邻客唤门频，支颐对玩玉嶙峋。平生我亦烟霞痼，强拟为君援笔赋。破除几许白云腴，肠枯搜搅一句无。昨宵梦怕大刀折，诗债未偿宁许别。从君差乐休念归，賸借前箸裨筹帷。主公威声劘敌垒，旆旌行拂终南翠。若携诸吏上峥嵘，容我后乘陪载赓。
春风满城开笑颜，使君明当出游山。东州山川北佳丽，凌云耀日季孟间。紫丝步障元不要，飞槛层栏一凭眺。岁丰民乐征调宽，挟四老仙共舒啸。使君吟肩李杜齐，落笔便觉三山低。招来倦客同赓载，韵险令我窘见挤。烟霞风月无疆界，不忧寒具油侵坏。寄谢摩诘休苦心，使君诗是有声画。
正阳用事月初吉，骑鲸之孙生此日。滴露能将三画吞，积风少忍六月息。平生最耐反复看，其文炳彪心地直。骨肉十年长眼青，今年差觉丛谈密。一尊称处薰风晓，红药丫头香露湿。谁令绝艳殿光景，群葩敛避表独立。洗尽人间丹粉妍，倾国倾城须正色。文章瑞世宁论晚，时来造物能借力。为君折花起长歌，请君满引无余沥。丹霄一武不难梯，更看飞阶弄吟笔。
吾宗谱牒祖通义，蝉联到公十五世。五派之分同一源，如木有本瓜有蔕。公家门户最赫奕，簪绂相承真鲜俪。堂堂铁面渠州牧，能以方寸永来裔。用之不尽地自宽，信有诗书为可继。龙驹堕地汗流赭，修途万里自迢递。箭锋巧中由基的，桂香悭与春官第。谁知风雨短檠灯，惯作儒生穷活计。彤檐问俗历三州，和平敛退锋芒锐。羹藜任笑庖烟冷，嚼蜡倦亲歌舌脆。似闻皇华催遣送，斗城未必能留滞。广平传绪五百年，凛凛千钧若旒缀。藉公一力为挽回，澡刷家声旧芳桂。平生况耐反复看，穮蔉悬知多敛穧。鼎来富贵正黑头，粲粲芝兰满庭砌。周盟有幸联肺腑，鲁泮居然觉疣赘。所愿宗风振寂寥，敢将末路窃声势。雾雨蒙蒙梅子黄，廉泉堂上薰风细。千金称寿意何如，自倚情亲为新制。
流膏千里喧笑声，祥心万丈南极星。祈年未了香火债，馔客肯污刀镬腥。此心与民同疴痒，出令可忍奔风霆。仙人飞来丹枫阙，俗眼诧见白鹤翎。蚁封萦策屈良御，牛軱辍刃烦庖丁。立谈千仗环铁瓮，倾耳千行颁紫冥。雅知方寸厚培殖，未觉双鬓轻飘零。马蹄去踏东华尘，猿吟恐辜北山灵。賸将石田沃雨露，更为嘉谷除蟊螟。寥寥宗风特扶起，恳恳善颂何丁宁。长生秘箓启云笈，紫府丹台元不扃。
秋云阴阴压边城，秋风飒飒飞边尘。淮堧夕烽连岘首，往来羽檄无时停。那知筹边楼上一长啸，环六十郡皆阳春。老翁哺儿夸说尹，连年我仓歌既盈。皇明如在殿西角，恩许借留为福星。六弧标庆当揆度，载途鼎沸歌谣声。请公细酌成都酒，拄笏看度西山云。只将祭酒瞪目意，坐镇坤轴如砥平。可怜儿辈见坎井，孰知我公身远万里心朝廷。天生人物关运数，岂为尔较山重轻。浙江时巡今四叶，上流地险如建瓴。强敌逆天天久厌，力困尚逞牙距狞。胆折栈云不敢向，介胄酣眠宵彻明。雅知折冲妙方略，胸中历历不啻风雪身经行。我闻四海如一体，手足虽异脉络元相亲。痒疴何适不关我，仁者顷刻安得宁。吾皇盛德尧舜主，包瑕匿垢韬厥灵。一朝震怒诏薄伐，天戈所指壶浆迎。西南倚公九鼎重，草木亦自知威名。宝书斑斓真学士，阵图指授诸将军。频来宠光对赫奕，富有学问规经纶。蜀才自昔比齐鲁，公既崇学扬其文。更须度外广物色，声病未可拘豪英。蜀民生理日艰急，公既减贱矜其贫。张弓何时可复弛，一分可宽宽一分。蜀边储峙仅虚籍，公既檄吏探其囷。餽粮千里忧不继，渭上可无人杂耕。蜀兵十万今有几，公既选练搜其精。将骄易置端在我，尾大安得平如衡。公心浑如古井水，沄沄外物何关情。公才信是涧壑松，大厦安乐扶其倾。勿谓蜀汉弹丸土，酂侯用之开西京。间关武侯亦良苦，千古大分垂丹青。愿公为国一引手，饥食渴饮心经营。从前规模会展拓，盖世事业看峥嵘。旆旌扬风出子午，笳鼓动地超三秦。毋使酂侯武侯得专美，蜀山岂无齐天之石可磨亦可铭。少徐带砺河山盟，命圭相印酬元勋，胙土奕叶疏恩荣。却归麻坛之山命仙侣，脯麟酌醴一曲歌长生。
君不见唐朝郭元振，退朝愉色奉温凊。又不见国初王文康，黑头拜相归捧觞。台衮崇严亲寿考，历数古今良亦少。而况二老偕耆颐，如二公者那易有。四窗爽气舒云霞，相业之盛专一家。父子弟昆踵科级，到公名业尤荣华。蔡州擒吴抑何壮，开幕江淮护诸将。手提黄钺却欃枪，即军中册右丞相。我乘驰驱亦劳止，衮衣趣觐天颜喜。垂绅列弁竞趋迎，恩遇之隆昔无比。
字民能使民和悦，儒术信与吏道别。十年妖祲滓太清，有耳厌听鼙鼓鸣。创残之余忍椎剥，逃生要不如无生。愿絜乾纲奠坤轴，罢兵宽赋家给足。圣躬示朴吏廉平，岁岁蚕登牛产犊。宦情我自春云薄，何日西归田舍乐。
旧闻游监簿，姱节绍熙朝。有子登台省，危言动冕旒。不容求外补，亲政复旌招。四海澄清志，无宁久使轺。
日驭中天运，冰山失势多。可能群枉杜，端藉众贤和。公去应前席，人言合上坡。调停前辙误，国事竟如何。
外敌日侵伐，滋为元气伤。忧心耿不寐，洗耳待封章。弱植如羁羽，知音念五羊。因书及疏贱，决起尚榆枋。
忆侍西征幕，丛谈夜达晨。别来青鬓换，喜见紫泥新。宸极拱朝帻，晓星看蜀珍。一朝楼五凤，积愤洗峨岷。
尘暗朔风急，雨淫晨景昏。忧心长似捣，欲语吐还吞。持底舒天步，云何塞乱源。热官饧里鸩，名节贵玙璠。
已往嗟奚及，方来当若何。幸无疏药石，庶可起沈疴。雠伪半卢扁，涤肠须华佗。康时付公等，随分且弦歌。
斯文天未椓，世复有斯人。缥帙磨铅旧，泥封染墨新。词华班马富，道术鲁邹醇。满腹经纶愿，逢时气益振。
双阙一回首，滞留今十连。河图元国镇，泗石待宫县。南纪浪翻雪，北风尘暗天。经营倚天定，九轨达山川。
搔首暮云碧，怀人酒浅斟。万锺心不动，九鼎力能任。夜雨青绫直，春风紫禁深。爱君须引类，一念帝来临。
戎幕接谈笑，荐函联姓名。自怜风退鹢，快见浪翻鲸。知己方图任，联镳夐有荣。明堂足材具，社栎复何营。
屯云开宇宙，八表敛风尘。猎德恢天网，充庭诧蜀珍。一编元祐学，双阙武林春。赤汗青丝鞚，修途款问津。
机欲审而发，瑟调音自谐。况思万全计，可畏一毫差。回斡须群彦，轮囷叠寸怀。樵渔暂相狎，鸳鹭岂其侪。
练纸密衔袖，宫门报隔班。衷肠鬰未吐，殿槛可容攀。巨用须桴栋，旁搜及蒯菅。对扬当有日，倾尽不须删。
讥征傍南海，何遽别同盟。漫仕不妨学，能诗新有声。烟涛千里隔，书剑一航轻。矩范求诸近，菊坡冰雪清。
远役得佳伴，天涯还掺袪。忧端今转甚，漫仕意何如。落笔敏无敌，轩髯豪不除。市桥春好在，勿共酒杯疏。
唱第八年久，折腰三考书。上官容我拙，朴学与时疏。冷落随阳鴈，蹒跚上竹鱼。平生经世志，穷达岂关渠。
冉冉岁云暮，齐邱促戍忙。倦凭南郭几，静寄赞公房。梦想蚕丝软，涎流蚁杓香。循陔归洁养，一笑乐哄堂。
亲友远追送，后先还故乡。殷勤仲光父，嫪恋及江阳。执手哽无语，修名那易量。归来训子姪，椿桂会联芳。
为人非外铄，己与物同之。私欲阴霾蔽，良心日月亏。若能无窒碍，底用苦思惟。天理浑然处，吾生自有涯。
静得山林趣，闲知日月长。清风披竹素，小雨润芸香。外饰谢文绣，饥餐须稻粱。人生有同嗜，只此绝难忘。
赋予有常分，非关智力求。违行能自信，显晦复何忧。瓢饮贤颜子，瓜畴隠邵侯。胸中吉祥宅，何处不天游。
士能知尚友，岂必尽同时。杂鲍兰胥化，亡羊路或岐。醴甘知易绝，丝素亦奚悲。可以交难择，而忘伐木诗。
万事烟云过，须留尾段看。芝兰庭砌茂，风雨夜灯寒。楚泽荷纫绿，燕山桂染丹。诗书门户壮，何待侈重栾。
南薰谐玉轸，舜殿载赓歌。天悯苍生苦，人如安石何。无心书咄咄，有术办多多。肯学癯山泽，楸枰诧烂柯。
宇县风尘暗，军需色目繁。时机宁我待，心事向谁论。膻聚螘争慕，泉深骥渴奔。非公能借箸，猛虱恐徒扪。
国镇重双璧，宠光均一时。姱修甘俗忤，忠愤倚天知。闻道征环急，难忘侧席思。分明调鼎味，梅熟雨垂垂。
衡泌春无尽，湖天风快哉。书堂三寿语，仙籍几生来。一发扶周鼎，千金筑隗台。人心索调护，根本更须培。
磊磊松椿干，渊渊金石声。功名宁贳我，富贵本无情。陛对三千牍，胸奇百万兵。扶持天意在，容我请长缨。
上国友多士，三年期一鸣。艺须专必胜，禄逮养为荣。门户久灰冷，云霄如砥平。五豪同著便，一为起家声。
车马红尘里，阅人谁似君。洚流倾世论，砥柱倚斯文。籍甚诗书誉，超然利欲醺。相从期岁晚，兰佩袭芳熏。
二老俱黄发，遥怜望倚门。凄凉游子意，惭愧主人恩。酒舫湖光滟，书灯夜雨昏。三山渺云海，何日听重论。
唐人旧题处，那复有江枫。寺近阖闾国，门当岝崿峰。清风三宿恋，紫气一尊同。恨与心知别，烟波千万重。
送客观鱼阁，山光水色中。最怜秋惨澹，况复雨溟蒙。坐久觉衣薄，杯行到手空。恨无佳句子，唤醒少陵翁。
小艇溯洄稳，短蓬兴寝劳。断崖榕倒影，乱石水翻涛。过雨山如沐，终风晚更饕。愁须诗自遣，吟罢转萧骚。
唤渡三江岸，停车两眼明。烟涵秋日澹，露洗晓寒轻。山色晴逾爽，波流怒未平。诗翁旧游处，有句不堪呈。
箯舆杭野渡，竹迳绕平畴。红蓼前宵涨，黄花几日秋。谈锋蜚屑玉，岩窦答鸣球。山水饶心赏，能忘恤纬忧。
萧寺深居稳，春深殊未知。偶然成远役，犹幸及芳时。麦浪含风软，花光眩日迟。客行无复恨，随处可寻诗。
云峰环翠幄，洞户閟琼台。胜处难名状，飞仙此往来。近应通玉局，远或接蓬莱。安得一伸臂，乘风遍九垓。
西爽抗层霄，南墙日见招。乘春扶鹤驭，披雾过龙桥。香火祈亲寿，烟霞远俗嚣。归来索吟稿，起我意逍遥。
返照中岩渡，峨眉分外清。一弯新吐月，共我两忘形。露下沙逾白，宵寒酒易醒。荻花风索索，拥被不堪听。
追路归山后，开关唤客眠。那知言在耳，已作醉逃禅。急雪浓筛瓦，中宵冷透毡。清愁分不尽，惜别意凄然。
原庙标丹景，神游想岱宗。宝龛严石像，绀殿锁云峰。浪说侵疆复，何当检玉封。天门东北望，漠漠晓烟浓。
岩际半轮月，神工幻怪奇。本来无显晦，何自有盈亏。岚雾凝蟾彩，藤萝影桂枝。能令万里客，为尔忆峨眉。
异时闻至德，滴水洗沈冤。空寂等三世，悟迷同一源。松杉膏宿雨，楼阁丽朝暾。犹恨高峰顶，藤萝未得扪。
一郡最高处，元戎领客游。云根栖万井，城角带双流。日薄楼台暝，风悲鼓角秋。卧龙千古恨，烟霭隔神州。
久客愁多雨，清游喜骤晴。云蓝犹独踞，玉岭忽双撑。洞口龙方卧，山腰虎尚狞。方池竟何在，一水至今清。
先子旧游此，余时方五龄。风神见图像，云体想仪刑。衰发年年白，遥山面面青。不须论旧事，欲说唤谁听。
玉笋竞秋爽，翠屏张晓晴。天开金地胜，鼎峙紫霄撑。见说禅心静，能调异物狞。十方芗水海，何处不澄清。
翠珉瞻手泽，六十有余龄。囊锦传宗旨，锥沙更典刑。发缘忧世白，眼独为山青。蕙帐摇归梦，秋猿正可听。
峻陟龙门路，来参鸡骨师。楼台春雨霁，鱼鼓午斋时。倦憩僧留话，荒寻仆惮随。一筇支野步，且以暮为期。
畴昔交诸季，曾闻说长公。圣涯探窔奥，词藻亦精工。偶幸趋征诏，方当顺下风。飚斿无处问，延伫鬓飞蓬。
解印桃源后，卜居梅溆幽。秉心难偶俗，乐道自忘忧。故国八千里，妖氛六十州。公魂如不泯，时作玉芝游。
二老金兰好，诸昆笔砚交。坐隅亲问字，投分漆如胶。决眦云间步，惊心水上泡。屋梁耿残月，含涕祖西郊。
卧罴花石戍，梦蝶古渝津。秀子嗣荣禄，诸郎皆聘珍。笄珈陪墓窆，雾雨暗车尘。今代谁班范，牵连汉传循。
模楷亲前哲，丰姿自轶群。回翔垂白发，凌厉即青云。幕府列功簿，诗书清塞氛。宝仙催命驾，拱木漫新坟。
友爱根天性，今人古与俱。棣华虽殄瘁，玉树更扶疏。经济终赍恨，循良谁读书。慈恩共心赏，霜月泪沾裾。
天地英灵气，风云感会期。龙头推蜀产，骨鲠自天知。雨露荣三接，江湖滞一麾。甲兵何日洗，远虑忆蓍龟。
正色趋文石，危言竦列绅。直前香案晓，批敕琐闱春。天要明堂柱，人间匠石斤。汲公宁妄发，轩冕付平津。
雪惨龙沙节，春浓豹尾班。难销方寸赤，不待二毛斑。力尽三医谒，忧深九虎攀。丁宁尸谏语，端不愧家山。
甲子循环六十年，手披新历意茫然。了知自性觉玄妙，宁与世间寒暑迁。寡过得如蘧瑗化，诺惺要了瑞岩禅。故园未卜西归日，遇好溪山且数椽。
月堕霜空发上亭，土牛今日却鞭春。六花度腊悭呈瑞，二麦何时饱食新。四序斡旋均一气，万殊元化托洪钧。已烦元帅调新律，早愿三边静战尘。
东皇弭节未多时，忽作漫空六出飞。商略田功兴嗣岁，翕张天巧惜阴机。麦才覆土欣苏醒，梅久烘晴稍发挥。萧寺掩关终日卧，忍寒不著兽红围。
意不求全那得毁，本来知足岂须多。世途何处非乘险，古井如今已不波。缘督更须师漆吏，乞墦可使愧邹轲。君看野马难羁束，宁羡天街想玉珂。
寄包古刹客过门，煨芋残炉晚未温。万里风尘迷远望，三峰文献接诸孙。湖山春动饶佳趣，杖履时来共至言。一笑老仙堤柳畔，人间谁怨复谁恩。
蓬莱不肯著痴仙，放去湖山一任颠。术不竞时甘敛退，僧知同趣喜留连。春深半地雪盈尺，云破遥林月一弦。拨尽灰寒吟未稳，不如欹枕惬昏眠。
卖饧箫咽纸鸢飞，愁思惊随节物来。誓墓可能同逸少，操音谁复悯钟仪。松楸此日空瞻望，桃李当年奉宴嬉。投老与公同一恨，凄风撩乱我心哀。
老怯尊前倒玉山，清晨有约夕曛还。似知是日笙箫沸，趁赏群芳绮缬班。细阅余妍能几许，喜因小疾得端闲。持觞不釂春应笑，若欠题诗亦厚颜。
高人久已悟空花，养就丹田日月华。方丈有谁来晤语，横枝相对虑无邪。云开衡岳重回首，雪满柯山迟到家。乞得归闲来叩户，摘将青子荐流霞。
眼明绝艳照凋年，傲雪凌霜分外妍。鹤顶染砂那得似，犀棱削角自苍然。若为白瑞三冬里，独抱丹心一节坚。岁晚须公与商略，尽渠春昼万红嫣。
梅花蘸影碧江浔，似怪高人金玉音。咏絮可怜清寡伴，冠霞来与共论心。定知句迫琼瑶响，莫惜杯浮琥珀深。姑射清寒西子醉，一时妩媚索高吟。
种类山茶花较大，一根恰有两枝开。铅砂炼熟大还鼎，琥珀琢成双劝杯。威凤想从丹穴下，飞仙近自赤城来。便船惟会加培养，寄伴阶庭芍药栽。
公暇羽衣凭水槛，渐多翠盖倚红粧。想应三伏怯袢热，待到仲秋吐艳香。藻涧鱼跳晴景眩，树阴蝉嘒晚风凉。意行偶与欣佳会，门外催科正自忙。
东皇张饮锦周遭，华艳偏宜望处高。结绮楼深迷玉树，销金帐暖醉羊羔。先驱瑞节眩秾李，近侍舞衫环蒨桃。乞得巫云来芘护，蜚廉作横未应饕。
濯锦波光绕百遭，夜寒秉烛更须高。恨无丽藻供摛翰，聊复重裘索俊羔。长笑董仙痴守杏，可怜曼倩坐偷桃。若教入侍红云殿，应悔从前俗虑饕。
画本争如觌面奇，含苞香露已霏霏。阿娇早合贮金屋，南子似羞褰锦帷。花信定因寒较晚，赏心何事巧相违。壁题恨欠江城句，彩笔谁能为发挥。
飞幰轻舆御暖风，款门何事日憧憧。芳荣满槛丹青丽，秾秀当轩紫翠重。石几拜嘉才径尺，云天无际挺孤峰。更烦指似麻坛路，万壑千岩借一筇。
鹤书杳杳上岩云，锦里安车忽暮曛。二陆久当为世瑞，一夔留与护香芸。中春涧壑晴如暝，亭午松萝气自薰。倚槛欲歌招隠赋，客尘痼我不成文。
幸有安居暂寄包，拙如鸠不费营巢。日长有井供茶课，客至移床荫树梢。无事莫将吟思搅，尽闲且把旧书抄。心知守道惟玄默，不用援毫赋解嘲。
衔恤三年意绪凋，嘉招为我破无憀。露秋爽借谈锋利，霜月寒侵酒力消。心事寂无机事扰，诗情何似道情饶。平生我亦轻簪绂，安得长年共一瓢。
物华过眼半黄凋，万窍号风夜栗憀。一寸古心难石转，三生妄念易冰消。铅黄汗笔千年梦，白黑文枰几路饶。勘破古今无一事，省烦更好去风瓢。
荡荡青天隔九门，携孥飘泊此江村。渔蓑且当青绫被，赐酒何如老瓦盆。万轴书签须细阅，九还火候要重温。少陵有句须参透，政藉幽居拙养尊。
千年间气落岷峨，惊世声名镇不磨。吟咏西湖虽有案，经年儋耳却无波。细看据石横藜坐，想见骑龙跨海过。山谷老人犹剩语，是非元不到东坡。
胜赏几为雨罢休，霁光俄涌屋山头。松根烟暖留飞屐，蓼岸波寒缓溯舟。雾敛长江青眼对，雪消远岫翠眉浮。郊原浩荡春无价，漫索枯肠唱且酬。
山色撩人共一杯，夜堂浅酌不须催。醉吟兀兀惊颓玉，睡思齁齁易转雷。蜡炬烘残三寸焰，水流润浥一炉灰。西游归趁桃红暖，相约清尊陆续开。
一棹松江朔雪饕，椒浆曾此酹三高。远游借与薰风便，伟观还如昔日遭。唤起玉龙嘘雾雨，饶教彩蜺战云涛。平生最爱登高赋，盍为丰碑续拟骚。
水仙要我小迟留，探借五湖风雨秋。三万顷波融一鉴，八千里客只孤舟。望迷渔荻荒寒境，思挟琴高汗漫游。模写自知才未称，天随有集更精搜。
老怯新秋暑鬰蒸，晚风水槛一披襟。试教通闸喧雷鼓，何似穿崖响玉琴。默坐自能醒渴梦，微吟时与和清音。专城大似专丘壑，不待山行记蔚深。
一封谏疏彻银台，感愤题诗醉墨堆。唤醒菊边秋寂寞，烂游松下迳萦回。参军逸韵频欹帽，诗老多情不放杯。胜日追随容湛辈，从容归骑不须催。
四望奇观广莫同，瘦藤拄入画图中。晴烟杳霭景无尽，醉眼糢糊鸢堕空。邑蕞也曾基相业，井眢谁复现神通。漫劳二妙相追逐，胜处宜搜未易工。
束书欲去意迟迟，从此宁无一会期。客路相逢如宿契，人生难得是闲时。虚廊过午陪行食，浄院中宵共说诗。此乐何时仍共赏，底须簪佩侍彤墀。
绣段轻投报苦迟，隔关那复共襟期。艰虞敢自求安宅，懒慢欣知不入时。王粲登楼初有赋，杜陵屏迹可无诗。边声又逐秋风劲，谁有良筹动玉墀。
忆曾款竹憩神舆，赓赋传抄倦小胥。偶复缘云寻胜践，忽惊响屐慰逃虚。卜邻也拟营环堵，饱饭何当共趁墟。浮世升沈何足计，得如一室静翻书。
忧端引起鬓丝长，喜报梁州复故疆。相约杨园舒野步，频呼竹叶沃刚肠。飕飕翠筿风生槛，滟滟红蕖水满塘。剩殖芳荣好看客，春风勿吝费除堂。
玉节何如素节高，归来喜气溢东臯。存耕元自有余地，嘉植何曾生不毛。采石勋名须世济，陵阳今昔几人豪。含饴一笑春无价，授简梁园可惮劳。
神理之公参造化，简书千古岂虚传。权衡无意物轻重，水镜何心人丑妍。天爵一身元不欠，人生万事且随缘。椒浆跪奠无余祷，拟续离骚愧斐然。
防意由来似守城，涧潢洁祀及良辰。命名犹念记闾史，学道粗知存谷神。欲诵蓼莪心楚怆，愧投木李句清新。何当共觅长生诀，去逐商颜四老人。
不惯参禅不学仙，不婚不宦忽华颠。前身疑是林和靖，好句多于谢惠连。投赠颇堪华锦绣，择交当胜佩韦弦。鸡虫得失何时了，洗耳松风共醉眠。
俚耳惊闻古曲弹，地行元不慕仙官。方看凤穴将雏上，已悟羊肠涉世难。蚁梦未酣谁唤醒，鱼游自乐与谁观。不妨散策三岩路，听彻松风度百滩。
琴自无弦不用弹，岁寒姱节傲苍官。青衫吏隠非吾愿，彩服儿啼畏色难。三径归寻元约在，万缘回向自心观。何时款竹云庄去，洗耳香山八节滩。
地行不必羡飞仙，骧首青云恐疾颠。但得一廛耕谷口，底须万骑战祁连。斋房尽日清如水，吾道从来直似弦。頼有故人供禄米，饱餐赢得枕书眠。
去岁枫桥度岁除，寒灯一盏自抄书。谁知东观归繙史，仍许西垣缀佩琚。四辟不忧狞虎豹，九成犹恐眩鶢鶋。彤墀百拜陈金鉴，只愿中兴似国初。
凤衔丹诏纪初元，余恨难忘杞国天。贤路会当三接昼，宅家可卜中兴年。出车未可忘多难，覃耜尤须祝大田。千古逃吴称至德，有周笃庆更绵延。
端居俄换岁华三，荼苦于吾若荠甘。照影菱花惊雪白，强颜柏叶借春酣。人间扰扰多岐路，圣世悠悠欠指南。一穟黄云晴昼永，叩门谁辨与同参。
憧憧行李不曾休，消遣年华古渡头。得似青衿专挟册，浪随黄帽熟操舟。归装趁得椒花颂，洗盏连呼柏叶浮。容易一年春又换，赏心可欠七年酬。
屠苏最后釂银杯，岁月侵寻老景催。离坎新工几铢火，乾坤生意一声雷。君亲未报鬓惊雪，名业倘来心欲灰。一笑山头冰万仞，晓晴还见翠屏开。
寸心炯炯水朝东，云绕通明一朶红。螭籀荐祥天眷顾，鸡竿衔赦日冲融。遥知万国趋尧彩，可使前旒隔舜瞳。京阙陵园须汛扫，圣心原不慕边功。
兔魄乌轮西复东，流光那肯驻颜红。礼罗君不见温造，志广吾宁如孔融。难策材驽攀逸武，相期亲寿转方瞳。飞腾景暮何须问，圣处慙无一发功。
条风吹转斗杓东，护日祥云一段红。圣主庆成神玺重，老亲喜动寿杯融。尘沙自染双蓬鬓，岁月难磨两碧瞳。斗印垂腰吾分耳，早看儿辈策新功。
民劳无诉卒长征，安得天河洗甲兵。虎出柙谁当任责，鸟伤弓后可无惊。峡山风雪清尊共，楚泽云涛去棹轻。忧国宁忘丝发补，忍随时态慕鲜荣。
几年豢虎费隄虞，一旦芟夷快决疽。黼扆可曾轻赫怒，金瓯幸未失枝梧。戎车喜奏肤公捷，独柳宁烦伛偻诛。更愿清朝惩往辙，剩须汲直折奸觎。
十里旌幢转晓风，行营日报捷书同。悠悠何补青油画，栩栩惊回画角雄。壮士有怀时拔剑，仁人无策弛张弓。天机翕辟一翻手，看取桃林骑火红。
龙飞景运诏宾兴，将相之阶自此升。毛颖铦锋须快战，楮生衷甲作先登。精思可使文加点，抄写能令价倍增。努力杀青男子事，功名未尽剡溪藤。
吾兄仙去几何年，情未能忘一线传。相见幽明参勇决，正须行艺两浑全。世科从此传灯广，亲党同时奏凯旋。孝友令恭天所祐，修途万里稳加鞭。
外祖怜孙肇锡名，琼林宴匝两周星。果能冠岁露头角，须信故家犹典刑。笑问两昆眉底白，喜觇二老鬓犹青。遄飞借与秋风便，侧耳英声骇震霆。
万里岷峨入贡琛，怒风抟上九霄鹏。人才于国犹元气，天步如今甚薄冰。家父忧心宜有诵，嗣王求助可无惩。男儿不朽须名节，黄木之湾又一灯。
猎猎霜风不满旗，留连尊酒话襟期。纷纭世上无穷事，惨淡江头欲别时。未必交枰无活著，只忧起死欠神医。疎顽我亦宣州客，倾耳囊封慰所思。
蜀庄故里好扬邻，不尽斯文万古存。汉诏十行衔彩凤，禹门三级跃潜鳞。倾心射策恩方渥，努力摧坚语忌陈。一第摘髭容易耳，直须名业任千钧。
九五天临德有元，自应皇化轶羲轩。囊封何日无忠谏，延策今年许尽言。端藉多材戡世难，尽销杀气作春温。万间华屋非难就，杗桷应须妙选抡。
乞州如斗苦难谐，遣戍蓬婆也自佳。严诏自天疑过误，虚心造物与安排。轒辒犹未空三辅，鼙鼓何当静两淮。经世无才羞汲引，寸丹咫尺是尧阶。
人间二十八年事，天运盈虚一刹那。金坞漫忧无处著，冰山想复误人多。问唐偃月消磨几，奈鲁灵光岌嶪何。黄道方看升日毂，洗兵马更挽天河。
竽瑟明知缪所操，才疏分不与时遭。扶犁轻失田家计，敛版来趋吏部曹。邂逅功名嫌预借，驰驱州县敢辞劳。忧时空有峥嵘愤，九钥天关守护牢。
儒习平生祇自酸，可能学古到商盘。风尘世路知难拗，潢潦词源恐易干。已愧登瀛联俊彦，那堪上水费嘲弹。饕荣愧乏经时策，安得军中有范韩。
历尽羊肠足力酸，湖山正好暂游盘。羁愁等是如鸿集，乡信难忘问鹊干。瓦屋三间非易借，蒯缑长铗莫多弹。玉川那用轻参尹，沽酒谁为赤令韩。
独冷官曹可得禁，近来冷过玉壶冰。无钱沽酒休烦送，有马知谁许借乘。罢谒最宜吟惨淡，爱闲赢得睡懵腾。鸾凰自合翔千仞，谁遣人间罣弋矰。
岂不怀归畏简书，人生何处不蘧庐。静看世态冥心久，贪问生涯画计疏。休作劳神狙赋芧，可同贪啄鸟驯除。饭疏有味亲长健，此乐千金莫换渠。
湖海飘摇误召环，春风入缀紫宸班。恭闻聘币及岩穴，不以多材遗蒯菅。静念升沉皆命分，喜因蹈舞拜天颜。承明莫作官曹看，汗简须凭直笔删。
古锦囊开两轴书，宸奎腾采动山墟。能令使者分王命，想见中兴似国初。九鼎可为宗社重，万年谁谓草茅疏。袭藏何但传家宝，汗简他年或作诸。
承明三入笑陈人，药砌翻红又一春。英毂并驰慙领袖，斐章何自称丝纶。骏奔数幸天颜近，驽拙难胜宠渥频。月蠹腐红无以报，囊封敢不罄披陈。
年时触热曳长裾，重拜刘公一纸书。驽驷何堪蒙锦绣，木瓜无复报琼琚。还因持檄亲犀节，恐趁追锋侍玉除。九万扶摇鹏运阔，可能倦翮借吹嘘。
一行奎画宠新除，左陛濡毫要直书。何幸鹓班连省闼，误令鼠璞杂琼琚。云窗雾阁非官府，璧月珠星近帝居。二十年前旧骚律，琢磨今乃过黄初。
泼面缁尘不易当，佩兰谁与共祗芳。迂顽羞问翻阶药，邂逅容分夹案香。且可埋头繙竹素，底须系肘诧银黄。看公自致青云上，老我何妨诮斗量。
丝絇趁晓紫宸朝，悯俗超然赋远游。富贵傥来心止水，隠思不耐鬓先秋。谁知皓首太玄草，独对青山大白浮。只恐万牛勤挽致，未须封户橘千头。
九万云程不作遥，暂教六月息鹏游。骚情吟彻湖天晓，义胆寒生石剑秋。想见床头谈屑堕，时浇椀面乳花浮。云山不隔师墙恋，凭仗缄书乞点头。
世纷枨触不胜忧，尚忆薰风故国游。惝怳梦回身八翼，凄凉别久日三秋。愿驰玉轪天津阻，拟问星槎海浪浮。千载指南先觉在，行迷未远却回头。
驾鹤飞来白玉京，疏髯秀色自仙真。要看转物天机密，更念居闲学力新。孔孟以来扶坠绪，羲黄向上属谁人。雅知仁静宜黄耈，仙谷烟霞不尽春。
澒洞风尘涨九垓，万牛何事首空回。隠思未易甲兵洗，商略须先根本培。望望玺封颁紫阁，骎骎鼎味熟黄梅。颂言岂为抠衣旧，黄道方期日月开。
伏热翻成十日阴，鬰蒸还复似梅霖。常疑兵结蚩尤祲，犹喜刑清贯索沈。借得一窗堆简册，浪凭三尺替山林。方池不断簷花滴，欹枕中宵响玉琴。
桑林忱祷极焦劳，奉诏宽刑辍省曹。玉食不怡先损己，璇穹何忍尚屯膏。运河今乃通车辙，眢井谁能举桔槹。饱食太仓心自愧，封章不隔九天高。
未饶风伯怒吹云，且为仙翁荐宝熏。光夺钟山耕父室，令传古道阿香坟。流膏泫泫沟塍溢，喜气酣酣曲糵醺。太守同忧亦同乐，兵厨余沥不难分。
金气胚浑火尚流，亢阳渐已裂龟畴。沛然一雨酬精祷，暂与群黎缓隠忧。千里耕桑犹乐土，三边鼙鼓又防秋。白头底是宽闲日，款段令人羡少游。
鹊尾炉香半未灰，古潭瞥地撼风雷。单车陟降固劳止，万壑喧豗亦壮哉。高廪正须端策验，应门已报送诗来。忧时更愿人才富，重与南山咏有台。
灵皇夙嗜祗江山，卜宅烟霞缥缈间。带水浄涵青黤黮，画屏中嵌玉孱颜。耽耽洞府自宫阙，袅袅天风来佩环。一炷炉烟通肸蚃，愿开晴景遍人间。
人生出处岂前谋，岁一星周再此游。世故鼎来忧似海，壮心空在鬓先秋。戎车拥路抽身去，僧钵分香劝我留。扰扰战争何日定，从前变灭几浮沤。
西康州隔暮云边，风去不来今几年。神睠此山良有以，客行何恨独潸然。瑞图那复来阿阁，王泽何当复下泉。定慧光中祈印证，等慈心与佛齐肩。
欢谣千里庆西成，小队传呼略按行。雨足陈根重颖栗，眼明多稼尽坻京。灵君禅悦屏燔炙，乐岁人和喧送迎。老守何功享成事，祇凭一念辑和平。
稻垅枫林锦缬文，秋郊乐事压芳春。为山谷访竹尊者，介卫公寻石丈人。午暑缓觞休北寺，夕曛趣驾度东津。胜游偶际文书暇，一笑溪山面目亲。
羽扇风清夙霭收，元戎邀月上南楼。卷回天外连宵雨，借与人间一夕秋。六合扫清知有待，微云点缀故宜休。阑干直北频搔首，何限关山笛里愁。
瘴雨弥旬快作晴，小山香馥晚风清。高秋幕府闲书檄，落日江山拥旆旌。形势自应专一面，关河犹未息交枰。雅知牧御须才望，盍早还朝洗甲兵。
对床有约二苏公，湖海何曾出处同。得似公家情缱绻，相看岁晚乐冲融。宛陵信是佳山水，公馆翛然若翠蓬。吏散不妨谈陆续，是非马耳射东风。
集霰才随紫马回，散花天已御风来。尘寰瞥地开仙境，和气融春入酒杯。寒沍潜消人物疠，清吟肯傍簿书堆。南枝陡觉精神别，探借东皇信息催。
岁除还有岁更新，华发相看手足亲。千古风流企王谢，两家情味匹朱陈。缠红饮彻椒觞晓，剪彩欢生绮席春。瓜葛绸缪宁易有，况兼乐事与良辰。
驽怯深慙政理愆，骄阳积擅北风权。青鸾趣驾宾苍皞，白凤先驱从列仙。坯蛰梦惊离贝阙，裂龟渴饮变琼田。空餐那有涓埃报，只办炉薰荐洞天。
阳乌且缓浴虞渊，瑞白春花胜腊前。台笠看人争播种，扶犁撩我梦归田。千金何术能医国，十雨从今更问天。暂驻飚游须浄供，元宵未暇宝灯燃。
乍听归燕语窗栊，催放莲灯万炬红。扫尽妖氛春色外，唤回和气雨声中。时机翻覆须天定，人事扶持愿岁丰。幕府贤劳愧群彦，吟诗留俟采民风。
过雨曲尘缲浅绿，倚风绶带娜殷红。稍知春在酒深处，尤觉日长书课中。典记误令参邺下，封囊也拟学新丰。黄云催熟崆峒麦，破敌何须鹤唳风。
星弁荧煌鼎足三，河阳春意十分添。和衷总是清时瑞，令节应须乐事兼。山径晚陪琼玉佩，讼堂夜醉水晶帘。羽书撤警年方熟，賸折梅花插帽簷。
人情悦豫乐音谐，新觉华谯气象佳。璧月辉辉三夕永，榆星历历九霄排。笙歌围坐花如海，殽核堆山酒若淮。富贵方来付公等，五云深处岂无阶。
红尘难得安栖处，借屋三间委巷深。地僻喜无车马过，官闲不废简编寻。傍墙幸有数竿竹，护笋看成满院阴。须信市朝为大隠，心无事累即山林。
老于俗嗜异酸咸，枯木无心倚碧岩。花事因循浑漫与，吟边荒落几曾芟。似闻公馆小轩辟，遥揖灵峰万石渐。竹素堆床官事省，燕梁日永语呢喃。
西洛风流压众芳，十分国艳与天香。护持翠幕千窠锦，羞澁青铜两鬓霜。不怕眼花疑保福，且将色相问空王。书窗不要笙歌杂，茗椀相娱味更长。
纵壑潜蛟变化秋，岷精表瑞协人谋。万间指顾璇杓运，千柱穹窿玉斧修。小试凤楼心匠巧，快看蚁阵战功收。向来三策天人学，盍为诸生一点头。
百乘去为天下宰，暮年岭瘴隔京都。君看封禁严边琐，力碎调停此范模。赤舄傥来金铉贵，青衫依旧纸屏糊。秦关北望烟云渺，何日重还旧地图。
万峰银雪排天险，千里封沟辟蜀都。尽揖渎灵趋几席，始知国相妙规模。心同典午深衣乐，褊笑荆文纸阁糊。元祐风流如可问，群贤登用是良图。
郭洞春深物象妍，得陪绣斧漾觥船。连山崷崒檐楹外，六画分明几席前。记就尽教腾纸价，碑成还恐费松烟。熟知邱壑饶心赏，正未能忘赋下泉。
天宇修眉分外妍，雷垣波静稳行船。向来蛟鳄骄无奈，今日凫鹥戏满前。爽气逼人漙瑞露，醉题眩眼烂非烟。薄才羞与云龙啜，脱骨端须第一泉。
锦江傲吏真痴绝，公事无多日赋诗。风月讳人贪捃拾，烟霞痼我费医治。非关疟鬼工为厉，岂有诗人不耐饥。三月不曾吟一句，汗颜何以有毛锥。
拄笏西山兴已浓，蚌溪邀我采芙蓉。客游旧有诗盟在，官冷新添野性慵。世路今方悲梗塞，家山暂许乐从容。等闲袖手棋枰外，紫电中宵掣剑锋。
我生恨不际休嘉，浩荡忧思未有涯。书剑伴人常作客，氍毹暖梦暂还家。葭灰渐喜回阳律，麦陇时须润雪花。休沐许宽书檄绕，静中较似日长些。
破闷孤斟莫厌深，风筝时为送清音。平生遇境无余恋，令节因君忽怆心。梅角吹残愁不寐，柳枝放去杳难寻。蛾眉列屋功成后，未用凄凉学越吟。
霸气凄凉忆豫州，薜萝掩映小山幽。不知今古几枰误，空使英雄两泪流。借问长枪威塞外，何如短棹老沧洲。临分更隔芙蓉语，投赠慙无玉可舟。
惆怅天涯私自怜，锦囊有句愧重编。忍心宽作青梅约，眩眼俄惊丹荔燃。浩荡修途今几驿，纷纭归思日如年。不因煤颖相料理，何以遣怀风月前。
水曹羁我窘于囚，贷与潼江一钓舟。柂转清滩微觱沸，棹移曲巷且夷犹。偶因檥岸穿沙径，绝爱寒烟簇晚洲。明日玉屏重覩面，九歌待续水安流。
借屋三间俯近郊，溪流如练绕兰皋。聊同彭泽归栽菊，肯向玄都问种桃。别久心情浑漫浪，相看须发转萧骚。只因旧学荒尤甚，政藉谈余为栉薅。
极目青天蜀道难，无因长坂得联骖。思乡浪费肠回九，行世何妨臂折三。杨柳风微生百媚，棠梨昼永带余酣。天涯犹頼春娱客，那得邻山寄一庵。
业识萦牵岂自由，幸逢此劫在儒流。昏昏心似未磨镜，役役身如不缆舟。闻道无缘时已晚，养生欠术鬓先秋。向平可谓真男子，家事无关五岳游。
万里书来印籀红，慰情何但万金同。悬丝性命幸存活，扫地生涯甘阨穷。老去忧心长似醉，秋来衰鬓乱飞蓬。故园未有西归日，且愿平安信数通。
倦游何似雁随阳，愁绪知添几线长。归路驿梅多未破，吟边汀芷蔼余香。寄声鸥鹭旧同社，可奈鹥凫纷着行。乞与东风一吹送，偃松犹及共流觞。
山路相呼游冶盘，何妨月下更追欢。情知一夕秋无价，看彻三更酒未阑。衰鬓侵愁羞自照，回肠索句大应难。可能散发扁舟去，一到垂虹亭上看。
离肠不耐食张梨，并裹橙金遣使赍。薄馈羞同园吏菜，好词空费外孙虀。含消汉苑梦频渴，霜落洞庭书续题。莫遣楚娇多劝饮，怨歌难解太常妻。
寂寂春愁何许来，诗翁得句凌欧梅。一百五日火将换，二十四风花递开。玉垒新诗未题遍，镜山归梦宁须催。人生田舍差足乐，我亦欲寻桤木栽。
好风排闼锦囊来，咀味真如渴望梅。樱笋算无多日事，棠梨约有几分开。社醅熟倩提壶劝，春种忙应布谷催。早愿时清归亦好，小山幽桂賸须栽。
至理玄同孔老瞿，客尘觉似渐消除。一生嚼蜡有余味，两载离家能几书。君已灰心参祖意，我犹滞相问童初。宝岩不作桑间恋，榆馆能来慰索居。
井络西瞻劫火残，天涯执手语含酸。乡人为把子虚诵，国典能推良吏难。老我栖迟同燕雀，送君翔翥上鸳鸾。长风借与还乡便，犹喜白鸥盟未寒。
斯文宗绪自河南，妙处元非故纸钻。万里梦归伊阙远，一窗静对玉峰攒。林深雾豹南山隠，海阔风鹏北溟抟。刻楮自怜无一补，写心寄与故人看。
犹子匆匆遽索违，三甥小住未为非。追随宽作一程计，掺执那知几岁归。唳鹤警寒排字密，浴鸥嬉暖着群飞。物情撩我离情黯，射策催来觐日畿。
天涯一见便绸缪，二十年间诧两优。不以声名夸众隽，欲将文行辈前修。怀章趁酌椒觞寿，分幙还寻璧水游。蜀客念归归路梗，卜邻傥许傍丹丘。
三生缘法熟嘉州，乘兴俄成十月留。山水纵观方得趣，交朋莫逆忽抽头。淋漓张饮梅花岸，惨淡分携杜若洲。恨欠白崖陪杖屦，春风和暖及同游。
舣棹江干得款留，曾将避世与君谋。谁知事变即勘定，端藉儒先宽顾忧。分陕续书劳会计，借筹偶暇语绸缪。分携竟作春风约，梅驿瞻云黯暮愁。
暂来偶作两旬留，下榻惭非孺子俦。西阁夜阑犹跋烛，北岩晚霁趣归舟。高城回首烟波暝，短棹支颐水国秋。岁晚束书岷下去，梁园空复羡枚邹。
尼岭飚游不可期，寥空无路寄幽思。阶兰竞秀有谁省，贝锦伤谗徒尔为。默坐勿书殷浩怪，拟骚休作楚臣悲。君看雪涧凌霄干，长有毵毵绿满枝。
江陵五日恶风雨，知我欲行舒小晴。渺渺云沙连恨远，冥冥烟树唤愁生。上牢下牢险入梦，东瀼西瀼诗有声。同是天涯更分手，销魂风月与谁平。
系船三日风当止，雨欲逗晴云乱飞。沽酒店家都是薄，买蔬山市晚方归。客装淹速信难料，友社欢谐知可依。唤起玄真共心赏，桃花流水鳜鱼肥。
肃敞芝坛大面峰，拟凭方寸溯璇穹。夜窗滴尽三更雨，晓雾吹开万壑风。孤鹤肯来随伴去，十龟相逐赏心同。未应佳气高台擅，一览西岷面势雄。
屯阴不动紫金盘，三月凄风横作寒。待旦重衾才得暖，感时对酒祇长叹。黑云何日三舍避，黄道中天万目看。不有对床清夜语，客怀何以解忧端。
竹林挺挺固多贤，子更姱修鼎盛年。一缕千钧扶世绪，三条八韵压儒先。辟雍振鹭翔而集，幽谷鸣鶑自此迁。可但积分縻好爵，事须学识细磨研。
冰霜一节感亲恩，褒诏东来耀里门。孝敬自能通造物，否臧勿用较烦言。灵椿未老须三釜，折桂归来共一尊。须信倚门朝夕望，未容六馆驻何蕃。
冠藤衣葛自萧闲，岩壑精神绘画难。着脚兔庭聊试险，同盟鸥社未应寒。快晴山色凝朝采，急雨汗流吼夜滩。近日诗情差觉胜，賸加礲错怕人看。
晴岚暖翠中岩寺，十二年间得再游。三笋龛深香不散，万松山拥雾难收。鹫峰付嘱虽常住，雁荡经行岂易求。欲识老师真面目，白云深处涧泉流。
中天台殿倚竛竮，忆昨深登六岁零。雾锁岩扉须玉钥，云扶革履上青冥。三峰静对厖眉秀，双璧惊回醉眼醒。风雨三更龙象集，祖师意旨付谁听。
苹浪蹴帆移别浦，笋舆邀我度遥岑。云开震泽水银溢，风掠洞庭螺翠深。神井千寻龙起蛰，幽岩四面石成林。苏仙诗句倪公赋，万古清风僭嗣音。
去国飘然一障乘，都门祖帐集华簪。黄梅未雨热如沸，白葛当风凉满襟。江国颇堪千里寄，蓬山遥想五云深。论思禁闼须公等，肯念交盟数寄音。
草草盘蔬一酒壶，虎岩小憩转金舆。静观生物春风里，笑拂诗牌劫火余。散策松阴寒悄悄，撷香梅迳雪踈踈。归航未迫西山暮，碧浪湖边看网鱼。
往事空闻传记夸，石矶依旧锁晴霾。定知贝阙通溟极，谁着丛祠倚断崖。乞与一帆风借便，应怜万里客伤怀。文章有体神知否，霞鹜虽工语类俳。
独载诗书趁野航，自怜漂泊度时光。残年准拟登牛首，连夜匆忙过马当。古庙荒寒江浸影，断崖凄惨石凝霜。壮怀未分甘衰老，回首长怀恨更长。
倚天无数玉巉岩，心觉庐山是雪山。未暇双林寻净侣，试招五老对苍颜。远游借问有何好，胜赏何曾容暂闲。却恨此生云水脚，误随人去踏尘寰。
馆娃陈迹久蓬蒿，留得苏台数仞高。隔水云山青断绝，绕城沟荡碧周遭。遥怜让国清风远，忍见连艘战血鏖。满目凄凉千古事，长洲仍旧柳如缫。
入眼江郊杜集中，胜游何必恨匆匆。糢糊树木丹青古，诘曲汀沙篆籀工。昏晓之分含一气，乾坤底处是全功。西南佳境冥搜遍，总合亭前立下风。
渔艇闲撑过水东，乱云含雨晚溟蒙。绝怜郊墅依林壑，更拓轩窗贮竹风。剩与烟波开霭杳，却须菑翳略疎通。闲居可忍虚吟啸，载酒来时社友同。
万山寂寂巴东县，千古堂堂寇长官。野水可无诗问讯，秋风长对泪汍澜。著楼无地尽渠诧，折箠立功非我难。君看公安一梢竹，向来许国寸心丹。
晴滩属玉玩烟霏，照眼琅玕碧四围。堂荫白茅娱子美，江吟净练忆玄晖。谁家鼓吹观游去，何处笭箵罢钓归。尚想江南图画里，风帆夜落道人矶。
征鞍不怕朔风颠，揽尽鱼凫气脉全。秦岭剑攒青不断，潼江带小碧相连。五云楼殿元皇宅，一柱西南半壁天。分职幽明两无愧，玉关快马洗风烟。
仗卫森严九虎关，从前错为敌人宽。那知黄竹瑶池梦，历尽青天蜀道难。回首烟尘三辅隔，惊心风雨五更寒。淋铃一曲上亭驿，好并千秋金镜看。
千里因人作远游，一番风景酿清秋。眼明惊羽新埼岸，心折狼烟旧戍楼。山驿解鞍才晚霁，夜床惊雨滚溪流。壁间唐律须扬搉，却恨宗风隔果州。
玉林散策才亭午，九曲流觞对偃松。脱尽皮肤见真实，卧看桃李竞丰容。上方细看锥沙刻，丈室连浇玉乳浓。蜀客相逢天万里，不妨暖酌小玲珑。
壮心低剑类龟藏，北度关山稍激昂。谁遣五丁通蜀险，擘开双剑倚天长。山川岂为奸雄误，形势终归道德强。输与云游痴宝志，岩前冷看几兴亡。
涨绿平堤万里桥，安舆欲去此迟留。了知薪尽无余火，犹复情痴认刻舟。终古不磨方寸恨，深恩未有一分酬。回头菽水中年乐，拥袂汍澜涕莫收。
霁云破晓涌金盘，夙驾驰驱万古安。云盖展开山色润，罗纹蹙动水光寒。周遭曲港柳雕碧，点缀遥林枫渥丹。游子莫夸工觅句，竟输老衲一蒲团。
平生不踏东川路，乘兴春风烂漫游。文冢姓名悬日月，书堂冤愤惨林丘。欲呼千载醉魂起，那复少陵诗句遒。啼鸟不知人意绪，弄晴刚自说春愁。
南定楼西径女墙，等闲杰观借相羊。山连六诏夐深阻，城挟三江交淼茫。薄晚渡船人意急，清秋倚槛客情荒。乾坤杀气凄凉甚，浮海吾宁逐磬襄。
浙岸携觞差一日，秋风吹爽轶层霄。怒涛奋击三千里，壮观元同十八潮。蓬阆何曾云海隔，偓佺未散玉京潮。琴高背稳容追逐，借与天风递玉箫。
喔喔晨鸡唤出城，篮舆兀睡忽天明。偶因半路松招客，始觉空山雨未晴。蘸水一梢偏韵胜，搀空万壑自天成。奉祠犹得搜奇观，始信容台职最清。
六百年前事异哉，二龙委骨致瓌材。虽然悬谶识兴废，要以无心为去来。寺里塔模天竺样，门前柏是圣师栽。若将鴈岭较喧寂，寂定光中定一咍。
忍泪淋泠过上亭，柳池泂酌重消魂。脱身蜀道千山险，屈指开元几叶孙。鸩毒由来藏袵席，疮痍未易补乾坤。行人但赏三泉冷，兴替相寻可复论。
华鲸吼粥月朦胧，满意枝筇落手中。金碧三分灵鹫岭，烟云高峙补陀峰。一贫未办庄严供，九品坚持忆念功。欲问耳根参透处，晓寒山静数声钟。
息台山上最高峰，异事相传管氏童。檀币昔嫌三窟擅，斋盂今喜十方同。中宵急洒竹间雨，万壑俄喧松下风。欲记徽弦写心事，赏音唤起石林翁。
云盖山前往返频，过门不入愧山灵。晚烟莽苍乱流去，夜雨淋浪欹枕听。遍索寺碑寻往话，但余辙迹护禅扃。老权有句堪呈佛，谁为援毫刻翠屏。
处处名山屐齿留，尽忙也合此闲游。重楼高压青螺顶，二水横分白鹭洲。岁月尽饶僧结足，风烟耐与客消愁。红尘岐路重回首，车毂憧憧古益州。
诘曲山蹊远世氛，荒寒古寺荐炉熏。清泉迸石韵寒玉，翠逻倚天施白云。半藏石经真健妇，一龛古貌现声闻。迟留恐遇鱼凫叟，岚霭浮空日易曛。
志士伤心髀肉生，寒儒努力在青春。课书恨失囊萤聚，览镜惊呼鬓雪新。岁晚何妨勤秉烛，行迷犹可复通津。余功剩暖丹炉火，莫待幽人唤孔宾。
使君文采郁卿云，声利场中三沐薰。茧纸昼闲临晋帖，鱼膏夜永课皇坟。劭农恳恻车频驻，吊古凄凉酒易醺。笑我坐窗甘独冷，吟情强半被愁分。
沧江亭上极绸缪，况复兰阶托胜游。邂逅磬川分别袂，传闻边邑费良筹。诸公推上青云毂，一梦惊移夜壑舟。生死交情那忍负，霜风吹泪锦江头。
忘年幸接使君游，仲氏论交意最稠。桂蘤方看霏月露，兰芽何遽陨霜秋。遗编荟粹兼三传，英气峥嵘閟一丘。忍见翣车随二老，彭殇试与问庄周。
东斋嫡子巽岩孙，酝酿诗书气味醇。桃李七州春不尽，松筠一节晚弥新。恤章峻直宁王宝，治行高推汉吏循。四尺坟前千字诔，清名不与迹俱陈。
金相玉质素心降，每见令人折幔幢。亦有荐敭当使传，若为淹泊只侯邦。款门心讶三医谒，藏壑舟惊半夜扛。搔首薰风丹旐举，些歌凄断不成腔。
箯舆选胜暑风轻，渺渺西岑得化城。应供佛元无住相，教忠皇为锡嘉名。竹窗栉发晨光薄，松径褰裳午荫清。安得一单长寄此，跏趺静看篆香萦。
冠建芙蓉佩缀琼，水沉馥袂谒灵君。支分一道岷山雪，鼎峙三宫玉垒云。露积大田双象鼻，骏奔全蜀万羊群。百年征调何当息，乞与乾坤净战氛。
斩蛟潭近款丛祠，逸少行书小陆碑。穹壤英名长不泯，烝尝故里有余思。排门箫鼓竞禳赛，挟弹罗纨群笑嬉。煮酒流霞鱼馔玉，荆溪可欠我题诗。
冲寒趁襆青绫被，奇事粧成白粉闱。老怯凭高银海眩，渴因引满玉池肥。七旬蜀道才通信，两月淮壖未解围。澒洞忧端深似海，鬓霜争与六花飞。
掣电光阴不可追，回头四十九年非。万缘勘破姑随顺，至道精探识指归。感慨未能忘世虑，因循深恐悮时机。寒窗细话经纶策，来岁昕廷为发挥。
韶华倏已三旬过，南北山分两日游。翠逻晚寒催暖酒，绿杨风软缓移舟。无多官事妨行乐，有许吟情夺隠忧。三揖孤山林处士，泰和容许隠巢由。
画图省识金山面，短褐风吹入画图。玉镜台空螺髻直，海潮音散蜃楼孤。归田拟共江神约，鼓枻容追越相逋。百一十城才发轫，指南端不负文书。
扶携罗汉洞前去，谁信此中天地宽。涧水翻成千偈快，岭云肯放一尘干。倚岩庵好无僧住，积石潭深照影寒。归对双峰看月吐，薇花浴露色如丹。
梦想云端路屈盘，幽寻今果到云端。三间矮屋烟霏拥，一片闲情宇宙宽。土锉间搜灵药煮，天坛不遣篆香残。谁能好事时供给，结足空山也不难。
彭模来往无虚岁，平度山才一度游。卜宅旧传杨蜀郡，题诗宛在薛嘉州。江云杳霭吞天远，松槛萧寒唤客留。欲与殊庭追古意，略须桃杏植岩幽。
功行三千未易圆，活人阴德最为先。一瓢酒酿春江醁，百尺楠藏洞府天。道骨想从玄祖受，高风应许裔孙传。珥貂碧落犹官府，何似鞭鸾陪散仙。
崷崒孤岑碧四围，分明佳气是祠西。星坛醮罢天如水，羽褐追游月满溪。真境可容兵劫坏，天涯长恐梦魂迷。烟霞旧侣今谁在，还肯丹梯手共携。
扰扰东华车马尘，烟霞何日拂衣襟。空花想已销浮念，枯木犹能发至音。白鹤不来红日暮，金鳞自跃碧潭深。五千言外无余旨，苦更研朱学洗心。
孤云踪迹混风尘，蔼蔼阳和满一襟。招得鸳班同胜赏，肯教牛铎嗣清音。庵当黛面雪霜峭，洞锁玉台烟雨深。何日与师携手去，胎仙同看舞琴心。
峻极先峰接绛霄，佩环催肃大昕朝。步虚杳渺吟崆峒，飚驭依稀驻鬰萧。拟效嵩呼腾汉阙，细听天籁响虞韶。班回徙倚危栏望，红日初升宿雾消。
香雾回翔八景舆，帝觞邀我适华胥。戏将余沥作零雨，旋有六花飞太虚。意恐混沦凝祖气，心疑圆峤没归墟。题诗不作人间语，呵手残炉小楷书。
暖日嘘云酿六霙，一元亭毒岁功成。霓裳舞散广寒殿，鹤氅朝回七宝城。决雨会看三月涨，屯边全要万仓盈。离堆邂逅成奇观，一笑能令万虑轻。
自过三泉境，纡回谷道中。居民虽渐复，生理顿成空。败屋翳蒿迳，颓墙荒棘丛。稻田多宿莽，麦陇间铺茸。耕织岂当废，伤残甘忍穷。遑怜已死骨，使得掩幽宫。梨粉偏饶白，桃腮也自红。羁游愁满眼，感愤气填胸。家计艰营葺，人谋有异同。熟为根本虑，无使浪施功。
雪中佳士集，同倚寺楼看。晁荡迷沧海，空明迫广寒。重城和气浃，万井语声欢。瑞接三冬白，忧宽一寸丹。渔船寻剡曲，战马渡桑干。天意俱悭与，无毡分冷官。
恭惟廊庙具，岁晚落江湖。岂不三缄舌，深慙七尺躯。若为周士贵，翻作楚囚拘。诗款催供上，皇聪莫可呼。孔融成幸免，柳子岂真愚。瓢酒那能醉，叉钱可得腴。贫虽无四壁，梦不到清都。赤壁一枝笛，寒溪十幅蒲。故交同缟纻，废垒借耰耡。未分径争捷，可怜锥也无。是非端自定，流落坐成迂。四海老泉水，一时丹穴雏。士皆怜大器，手不转洪枢。拟问灵蓍卜，难凭造化炉。喑喑枥下马，泛泛水中凫。富贵危探虎，烟波梦钓鲈。定知铿舍瑟，终不乱吹竽。榛莽开金地，江山称画图。何当麾斗柄，相与第天吴。生世须如此，不然非丈夫。
湖海裒英气，星凰瑞圣朝。黄钟回暖律，紫毳下层霄。平武登巍选，高才局下僚。一朝翻渤海，万里羾扶摇。迁次更州牧，澄清奉汉条。帑藏参会计，阃寄竦嫖姚。帝想重关阻，云连八水辽。近知敌运尽，不复旧时骄。遣送纡天宠，将输伏使轺。艰难须力济，氛祲觉潜销。还把天隅绣，来题驷马桥。留良无复恨，撷秀自应饶。倚重藩条布，尤先政理调。根株探吏蠹，襦袴蔼民谣。流地金钱溢，褰风锦幄飘。异时司榷牧，永日但逍遥。谁似躬行美，能知燕处超。兵厨疎螘味，讼牍列牛腰。苦节同儒素，清风起俗嚣。世途犹梗塞，士气况阴消。竭泽无余算，何时罢击刁。定知虚宁久，可卜赐环招。经世须材略，犹农力蔉穮。牧时宜解瑟，渴治急闻韶。豹尾催持橐，蝉冠合珥貂。致身期丙魏，耐老并松乔。笑我同沟断，惟公赏爨焦。穷栖官署冷，阻侍燕居夭。春信梅先觉，霜天柏后凋。殷勤眉寿祝，持用报琼瑶。
皖伯疏封有故城，新堂犹宝李翺铭。三峰秀出尘区外，二水空流战血腥。在昔建邦专地势，祇今误计寄沙汀。集鸿底处容栖宿，冠鹖何人称使令。轮对适当三馆彦，忠纯能耸四聪听。俄闻命绾邦侯组，应是名题御坐屏。地有险夷何可择，事方艰棘不遑宁。扶持羸惫为耕叟，收敛奸雄作战丁。遗爱重寻朱邑庙，壮图仍访吕蒙亭。可能旧观珠还浦，试拓新规刃发硎。少待烽烟清紫塞，却持笔橐侍彤庭。男儿莫作分携恨，勋业相期汗简青。
荷囊晓趁紫宸朝，玉立堂堂侍冕旒。帝为蚕丛精择帅，诏颁虎节往分忧。旌幢云合三千乘，锦绣春浓六十州。仪凤雅应为国瑞，烹鲜何忍与民仇。阳和嘘暖松州雪，膏泽长随锦水流。酒贱途歌喧夜市，彘肥社鼓响春畴。教条宽简难轻犯，鉴戒高明不暗投。建学文翁先美俗，雄边德裕有良筹。若为殿角频忧顾，何恨天涯久逗遛。几度玺书颁北阙，四时朱履簇西楼。神全削垩无机露，德厚如山镇俗浮。边骑谁令轻犯塞，羽书忽讶急飞邮。祃牙往度重关险，建旐那容一刻留。明月三更悲鼓角，晴烟万灶宿貔貅。乘墉妄意窥吾境，奠枕何由奈敌讐。忠孝全军齐缟素，嫖姚列校奋戈矛。金牌不与全腰膂，铁胄安能芘髑髅。战胜游魂惊铤鹿，凯旋享士趣椎牛。三秦席卷非难事，偏将星奔怅寡谋。坐屈戎昭亲跋履，申严师律戢奸偷。人知福德如中令，谁省恩威似武侯。过眼七年劳节制，焦心九陛渴才猷。赐环笑拆封泥诏，叠鼓催装下峡舟。织锦何伤谗口捷，憩棠翻作去思愁。雅怀纳纳湖千顷，外物区区海一沤。书怪无心疑咄咄，委怀何事不悠悠。纷纭归梦寻猿鹤，浩荡诗盟狎鹭鸥。世事未知何日定，才难莫若旧人求。病深根本宜加护，脉在参苓或未瘳。德望定须歌赤舄，姓名伫见启金瓯。蹇余政自臞山泽，漫仕都缘迫釜区。彩棒乏材供击断，镂冰无技苦雕锼。岂期吏责宽三尺，误辱儒宗放一头。袖有神鞭驱款段，意令蹇步逐骅骝。生遭名德为知己，誓企清尘力好修。桂檝稳飞三峡浪，蒲帆归赴五湖秋。百年几见轻成别，万斛清愁黯莫收。倚俟泰阶明紫极，未愁弱水限瀛洲。槐庭何日堤沙筑，玉食须渠鼎铉调。议有异同宜审择，人无近远要旁搜。非才忍负知音遇，引臂追随万里游。
帝祐炎图合中兴，风云嘉会契千龄。石田旱暵须膏泽，蛰户阴凝耸震霆。审象岩间同说命，绝韦圣处见羲经。立谈解使枭羹烂，余事能空兔窟腥。岌岌危机还奠枕，恢恢游刃发新硎。坐令含哺娱黄耈，忍使供徭困白丁。河带已知申汉誓，云和聊复访湘灵。归来旌节华仁里，寄傲壶觞等大庭。天厌游氛侵上国，风传飞羽警边亭。汗颜何限指空血，胶柱谁云瑟可听。斧钺重开都督府，緌绅盛集小朝廷。白波坐压风涛汹，黄纸恩浓雨露泠。重与蜀民司命脉，定知天陛渴仪形。着高何病棋难活，事定端如醉得醒。万里车书宁久隔，三边鼙鼓几时停。西南屹立擎天柱，子午长驱建屋瓴。会见舆图恢故境，便纡公衮坐头厅。无穷寿福由忠赤，不朽功名付汗青。自笑此生同塞马，若为有幸列侯鲭。诵诗起为苍生贺，南极星环帝座星。
共蜡登山屐，俄寻下水船。到家人怪问，满袖挟风烟。
大面窈深处，神仙碧玉壶。孙郎妙心眼，催作后山图。
神都旬浃住，大面欠穷探。未尽山中趣，重来赋蔚蓝。
罗家隔香积，天国近花坪。何日同搜览，题诗索载赓。
名山遍宇宙，历历纪舆图。安得身云水，孤筇自给扶。
云已安排雪，天仍惨淡风。缆船投古刹，拨火共谈空。
寂历少林壁，酸寒饭颗山。相逢如有旧，示我亦无还。
往事惊心折，三年撚指间。西州门外泪，华屋遽青山。
唐人旧吟处，古殿昼多阴。欲去有余恋，片云飞碧岑。
日月疾跳丸，简篇浩烟海。弓旌误诱去，叹息可中悔。
马瘏仆亦倦，得休苦无多。剥啄复剥啄，奈此分阴何。
薰风锁重棘，襆被去何勇。私我几日闲，此意千金重。
晴檐荫虚白，夜灯耿閴寥。自怜声吾伊，亦复如闻韶。
王事有期程，称意不可再。寄言山中友，勿误青衫爱。
观空得舍筏喻，示病无散花天。从渠幻起幻灭，我自燕处超然。
葆光悟老子说，游仙续景纯诗。木钻可使石透，槃水犹严手持。
专气如婴儿相，观心得宿命通。认取无声无色，了知非瞽非聋。
三关中隠玉阁，七言味在蘂珠。妙得养生真诀，善刀四顾踌躇。
学仙宁复华念，为士苦畏四邻。铁弹茅茨何在，两翁心岂违人。
残编幸出坏宅，滴露何能阐微。万古圣贤心法，未饶西竺传衣。
永夜朝元骞树，萧晨晞发扶桑。妙处本来一贯，何异心斋坐忘。
贪夫孜孜为利，烈士汲汲徇名。谁似先生元尚，名标七宝宫城。
战氛塞蚕丛国，决策下胜峰山。避地客江湖久，著书无顷刻闲。
世溷溷争捷径，发种种不胜簪。款门恰来石友，倚槛同观玉岑。
简编得趣自熟，轩冕于我何加。喜为胜游着句，未须归赋落霞。
俗氛妨人选胜，危坐待归啜茶。听渠说山说水，撩我清梦还家。
浮生何适非寄，百虑非言可宣。谁能寻访乐土，吁天侨立西川。
相思命千里驾，惨别缓三叠歌。幸祖帐得少住，奈征夫催发何。
岐路暂须执手，高城忍更回头。大家制儿女泪，努力为名业谋。
钟情慨左右手，舍我作汗漫游。渭阳政须数面，南浦约送行舟。
放灯时节快晴天，红杏梢头璧月圆。物色似嫌人意懒，故撩吟思着风烟。
昭觉芙蕖万炬红，马蹄无处避香风。胜游似梦难重省，最忆琼酥点缀工。
懒慢无才可热官，良辰何以博亲欢。翻思田舍朋簪盍，浊酒青灯语夜阑。
不用长檠换短檠，一窗图史任纵横。定知太乙青藜杖，合向书边分外明。
绿绮新调正始音，红蕖小放上元灯。游人莫诮遨头懒，只愿年丰岁事登。
围棘侵天催速战，土膏得雨要深耕。儒风鼎盛田多稼，早愿三边洗甲兵。
期会从教迫星火，弦歌我自乐春风。欲知政理和平处，都在邦人笑语中。
水晶帘映宝灯明，海上移来不夜城。何似图书群玉府，青藜静对月三更。
语脉留连烛跋频，也知同姓异他人。笔花枉着蓝田纸，谁直金銮夜演纶。
剑栈云深烂漫游，知非吾土且登楼。薰风十里陌堤上，打伴明当还益州。
万生宁不念扶颠，涧壑今犹挽莫前。过眼舜华开落几，功名好在鬓皤然。
横枝借与月传神，相对无言自目成。好在玉壶清夜里，冷香孤艳浸空明。
园林春到杳无踪，恰似灵犀一点通。賸著新题问花信，从头二十四番风。
铜彝深养玉肤肌，更着图书绕四围。千古离骚谁与续，袭人清韵自芳菲。
暖日笼寒意小忺，为君索笑一巡簷。细挼玉糁浮杯面，犹自诗肠未属厌。
人间何处觅琼华，元住瑶池阿母家。应念维摩室无侍，来随天女供天花。
旧游无处问芳华，身似禅僧处处家。聊共梅花娱岁晚，又催元日颂椒花。
闻道溪桥澁欲干，黄昏缟袂不禁寒。爱之不见空搔首，玉立亭亭可得干。
一冬已放酒杯干，三复名章敌露寒。著我瑶林琼树里，何须初雪画江干。
琼玉林中笑语亲，色香原不著根尘。淡烟疎雨静相对，聊藉诗篇管领春。
冰池媚影早春时，转眼累累子着枝。调饪可能无好手，太羹真味付谁知。
和风酽日又清明，茶事惊呼探火新。整顿安舆扶鹤骨，晴郊满意赏青春。
琴鹤清风久寂寥，谷居忠愤绚银钩。龛中片石费锥凿，还为两翁须点头。
休问霜林鹤顶丹，空庭三尺绿新攒。从渠五老掀髯笑，我自与师盟岁寒。
翛翛竹色蘸清尊，更借阴风荡午暄。博得亲颜开一笑，佳名须记寿星轩。
缃枝涤露最鲜明，琼佩归来带宿酲。莫向人间强分别，一般品职列三清。
群仙遥夜倚栏时，东阁诗成一段奇。休遣北人轻辨认，杏繁较似乏清姿。
忆昨刘园共一杯，花虽多品未全开。芳郊是处堪行乐，正用此时特事来。
谷雨犹赊半月期，禁烟花事已纷披。吏尘瞇目春余几，却被名花唤觅诗。
杨花漠漠乱晴空，翠幰箯舆御晚风。试与徐园评绝品，紫毬曲柄状元红。
何相家庭仅百窠，拥培力厚得春多。群妃舞散瑶台晚，尽醉东皇金叵罗。
花城最好穆家亭，一树双跗叠彩云。似是将雏有先兆，主林神为瑞斯文。
簿书投我梦沉迷，有客相携两日嬉。饧粥催人归供节，蔡庄犹恨欠题诗。
一栏养就数窠花，却辨牙牌定等差。我自色尘无染着，试将道眼看芳华。
臙脂楼与瑞云红，叠萼重跗剪刻工。元利滋为人伪夺，不如倾倒付东风。
络绎筠篮为我分，古铜云罍井花温。无情风雨连宵恶，数朶窗纱故自存。
饥肠可忍麦登场，寒索衣裘茧饫桑。莫为花残恨风雨，深恩何以答东皇。
老干查牙裹绿苔，雪中能有几花开。杜陵不耐香愁乱，更看幽人轻折来。
枯木岩前不受寒，几曾披腹诧琅玕。春风何限闲花草，岁晚贞心要耐看。
平章江浙素馨种，小白花山瓜葛亲。借取水沉薰玉骨，便如屏障唤真真。
长讶诗人巧夺胎，天心月脇句中来。更将花谱通香谱，输与博山烘炭煤。
绿云影覆白云英，馥郁秋风不易陈。休遣江南夸艳曲，朝朝琼树眼中新。
风露高寒醉梦清，小窗香雾远嚣尘。不须殷七戏三昧，始信司花女有神。
雪瑞连宵未肯晴，粧排光景待朝正。八盘岭转宫城近，惝怳身登白玉京。
清跸轰雷辇出房，赭红一点殿中央。天知圣主忧边久，剩放飞霙兆岁穰。
东西廊转面朝天，绯绿斓斑紫绶褰。万岁声中陪率舞，野麋终羡草芊绵。
凝旒忧顾念三边，诏撤鼇山罢秩筵。天眷仁明宜悔祸，眼看千里息烽烟。
玉阶再拜卷班回，一炷心香悯劫灰。六合风尘须一洗，八荒寿域会重开。
扰扰劳生祗自叹，依依乡梦五更寒。临流钓石应无恙，归逐隣翁整钓竿。
夜窗细跋烛花红，窗外那知雪堕空。危坐不如眠较煖，纸衾休要水沉烘。
列仙朝罢玉皇家，一色中单衬白纱。才得东皇呈上瑞，万年枝上早开花。
未问含章眩晓粧，巧将珪璧叠宫墙。爱民天子心尧舜，犹自黄封降御香。
阿佛常时奋老拳，为衔诏旨意精专。且烦大士开颜笑，吹散曼陀黼扆前。
忧旱忧蝗恰一年，未春喜见六花妍。极知气脉艰调护，须得医和为保全。
灞桥风景渺荒寒，最好骑馿物色看。得似西湖湖上境，被公驱使入毫端。
闻道孤山未有梅，春郊早已艳玫瑰。何当结伴林家去，共撷香英酎一杯。
霜月铺银滟瓦沟，忆曾尽醉作中秋。侵天围棘孤吟夜，且著红炉为暖愁。
两月重来月又圆，寺钟惊梦五更残。此情谁遣啼鸦觉，飞过东墙代诉寒。
沉沉锁棘春风晚，漠漠重帘昼景移。白纻晓寒疑梦事，袖间犹记墨淋漓。
荐函引重一何频，画餠充饥恐误人。公道晚遭诸葛相，且烦舆致倚经纶。
万里因人作远游，眼明西北有高楼。蛾眉嫁晚贞心在，闲倚春风唱石州。
赋就凌霄意欲仙，却飞霞佩武陵源。桃花总是甘棠旧，重与郎君憩鹿轓。
异时乘月唤胡床，便羾青鸾到玉堂。见说紫清虚伫久，渔船休恋落花香。
公归帝所斡钧衡，早为乾坤洗甲兵。第一人才须汲引，泰阶平待拔茅征。
春风曾得曳长裾，再见应知胜百书。从此修门天万里，可能诵赋忆相如。
平生知己两苏公，乞与宫商发爨桐。归日鴈湖谈夜雨，南枝有信待东风。
万里吴天问去程，停桡峡口约偕行。苍颜相对曾相识，千佛经中记姓名。
鹏风九万是修程，驷马何妨缓辔行。圣治今方法元祐，白头尽耐立功名。
造朝敢不戒期程，鼍鼓明朝又趣行。好趁雪晴同访古，东屯诗老旧知名。
中岩洞透牛头洞，后洞门从此处开。刹刹尘尘皆住处，胜游何必限天台。
新诗俊敌鲍参军，结字欧虞瞠后尘。我亦平生违俗嗜，与君交似醉阳春。
莫倚鸣髐力有余，天扶兴运要驱除。可须测象疑蓬埽，便拟排云上谏书。
长怜杞菊老天随，未必无才可济时。盖代功成一炊黍，清名过取恐非宜。
爱闲天未许君闲，国步扶持奠鼎安。千古淮淝一棋局，土山盟在未应寒。
天憎我辈韵孤清，故遣催科尘污人。幸有新诗为湔祓，英琼瑶未足为珍。
拙与时乖勿误谋，可能骑鹤更扬州。翘英似子宁终困，玉帛何时来蹇修。
清愁如海渺无边，强整衰容傍酒船。若许白鸥同保社，五湖秋水碧于天。
逃虚喜听足音跫，况是乡人万里逢。江海茫茫天尽处，又携书剑入湘中。
君到潇湘渐迫秋，乡关音问转悠悠。思归少忍烟尘息，回鴈峰前莫浪愁。
君家屋近我先茔，累世交游意气亲。梦断金梯山下路，欲谈往事恐伤神。
萍梗天涯幸有依，鱼兮川泳鸟云飞。祝融紫盖题诗了，早趁贤侯召驾归。
井花湔手宝香焚，一念何曾隔紫清。半夜瓦沟飞急响，化工元不吝生成。
去年西浙飓风高，瞬息三州汩海涛。欲倚人谋销咎证，扶持那可欠英豪。
茂陵何识瑞干封，遑恤萧条四海空。鲂尾如今较劳止，庙谟端不幸边功。
雨余遥翠抹飞霞，风送蛟龙恰到家。一夜凉侵蕲竹簟，最宜欹枕听鸣蛙。
相思一日似三秋，况是三年急景流。一笑玉华池上路，春风为我荡牢愁。
入国洋洋颂借留，二年高廪趁时收。可能万物尽吐气，邦伯人人元道州。
世故纷纭剧猬毛，利名海里火销膏。何如道院三更雨，稽古功成秋兔毫。
记擘吟笺手欲皴，至今满箧玉湖春。郢人妙质何曾死，乞与风斤运用神。
悠悠千古意茫然，娅姹谁非倚市妍。心事相期流俗外，牵联玉海傥同编。
引袂天风几席傍，满城无处不甘棠。定知丹雀衔书近，趣拥弓旌入帝乡。
玉塔界山松霭外，荻花翻雪晚风前。轮蹄漠漠红尘里，不著藤萝锁洞天。
仙翁飚驭何方去，犹记淘丹冽井中。莫倚危栏长引啸，恐惊鸾鹤下罡风。
春工殚巧万花丛，晚见昭仪擅汉宫。可惜芳时天不借，三更雨歇五更风。
凌波微步玉亭亭，华艳深遮万盖青。能使官曹饶野趣，小烦月斧敞风櫺。
桤陇低风呈远碧，稻塍分溜溢方池。簿书课办心如水，独岸乌纱细琢诗。
绝知家具少于车，伴我奔驰几箧书。頼是官清饶暇日，忍教书册与人疎。
官居何得似僧居，著稳层楼望眼舒。绕槛湖光与山色，可无佳句与消除。
中秋月白古来悭，孤坐寒窗思黯然。懒近舞腰花十八，恨无珠履客三千。
三更露气满秋堂，秘诀新传食月芒。安得南楼三百尺，暂容老子据胡床。
芹藻浮香水半环，官曹得似广文闲。羽书趣上将军马，却拥貂裘度剑关。
武帐宵寒漏箭传，元戎威望响秦川。机筹整暇一横槊，寒澁何能强比肩。
敌技无多莫浪传，西京元是宋山川。书生但可谋帷幄，壮士得无须彘肩。
五丁凿剑古今传，屹立崇墉蔽两川。满目风寒无处避，祇今由径竞摩肩。
一屋堆鞋笑领军，人间沧海几扬尘。卷舒不与心为累，琪树瑶林别有春。
违覆由来讳诡随，民劳未有甚今时。一分宽受一分赐，喜见留屯奏便宜。
公余赓载不曾闲，一段风流嗣建安。霜月西窗谁画取，诗人双耸玉楼寒。
膏车忍待晓钟撞，浩荡归情不可降。一笑朔风寒掠面，缓吟疏影蘸清江。
桐帽棕鞋带染红，谁能仰箭著虚空。乞身何幸天从欲，赢得溪堂一笑烘。
潇洒精庐此托家，暑风一幅岸乌纱。客来祇可烹茶待，旋督山童汲水花。
白板扉无黛垩粧，碧琅玕渐出垣墙。卷藏汗简编摩手，賸与离骚谱众芳。
封章三上意拳拳，却恨归无一壑专。商略浮生皆寄耳，直须勘破劫空前。
双桧蟠根不记年，尽饶红紫竞春妍。箯舆来往清苕岸，坡颍那能此乐全。
彻桑那复虑风寒，羁客相逢各好看。谁办草堂栖子美，会扶藜杖过苏端。
拟结三间剩种梅，要令绕屋积琼瑰。与公酥酪元同味，投老时须共一杯。
里社婆婆五六年，戍瓜催促上舲船。官情得似交情好，去意其如别意牵。
方舟追送愧情亲，水宿风餐两日程。欹枕清滩醒醉梦，此中强半是离声。
忧患磨人鬓易皤，近来更觉别情难。霜筠雪柏图坚耐，愿保贞心共岁寒。
酒莫多斟且缓觞，停舟沙步更徜徉。清江后夜长相忆，賸撚梅花诉断肠。
珠树森森秀阮林，高堂有母各欢心。兰陔娱养时多暇，勿遣平安阙嗣音。
忆伴梅花醉短亭，惊心红药饯余春。不知九十日光景，办得晴窗几欠伸。
昨夜青皇驾趣旋，星榆散漫晚风颠。一春无绪供陶写，满砚尘埃费洗湔。
桑阴翳翳响缫车，麦熟多时稻吐芽。若使征输宽一半，人生最乐只田家。
怒风转暖作阴寒，春尽如何衣怯单。最忆就林煨苦笋，六年轻失此清欢。
仙人念我世缘轻，贷与山行几日晴。袖有碧岑三十六，不妨风雨过鹃城。
雨过青空月一痕，风襟留爽到黄昏。持杯未咽思玄度，今夜微吟何处村。
一冬川陆尽奔驰，开尽南枝又北枝。玉立世间尘土外，子真那不笑人痴。
惨澹汀沙集暝烟，林间飞下羽衣仙。与君夙昔同心事，可与悲丝白作玄。
槿篱绳屋间桃花，晴日蒸红片片霞。物色为人揩病眼，乱山深处诧奢华。
窈窕溪山狭径通，轻舆飞幰御东风。倚天苍壁人烟外，也有桃花簇簇红。
桃花簇簇有人家，寂历炊烟晚照斜。满眼芳春无处著，一机新锦濯烟霞。
紫薇花自非凡品，何事栖根枳棘丛。白发舍人羞见道，相逢那敢恨飘蓬。
人行午倦渴思冰，黄栗留鸣绿树阴。安得故山归燕坐，竹风窗户一披襟。
渔艇冲烟岩口泊，村醪注瓦瓮头尝。雨声夜杂滩声怒，借与行人一枕凉。
鼓枻前春过下岩，空将目力寄云端。而今真个岩头去，领取烟云泼袂寒。
石扉深锁一龛云，未必人间只履存。持钵欲寻刘道者，镆铘不在刻舟痕。
残麦从渠官夺之，山僧何用怨长饥。人间六月红尘里，无此玉龙千丈飞。
二苏屐齿尚班日，憔悴涪翁窜逐还。卧虎跳龙遗笔墨，祇今精悍满江山。
清虚堂里话襟期，友似苏黄从可知。墨宝惜无人爱护，漫令遶寺觅残碑。
大皂江头寒雨歇，蚕崖关外数峰明。丹青谁会开平远，著我绳桥度晓晴。
怒涛喷雪战鱼龙，架篾成桥袅半空。世路险夷那不有，此心安处本来同。
小艇冲风过惠山，石螭引脰伫漪涟。白头未了红尘债，再酌人间第二泉。
瓦缾挹注溢微澜，仙掌两分瑞露漙。自候燎炉烹日铸，杜陵肺渴耐甘寒。
旱暵连旬塘水浑，移舟来泛霅溪云。溪边钓隠如无恙，那不嗤人骨俗氛。
白苹波动柳塘风，散漫芙蕖称意红。午梦惊回船转柁，买鱼前港一樽同。
峥嵘罅石蛟潭閟，偪仄悬崖阁栈危。横目不虞双足茧，子长心事未忘奇。
中天台畔敞东轩，沧海桑田且勿论。欲问飞仙参要诀，晨兴来就日华吞。
宴罢瑶池趣驾归，海风飘冷六铢衣。霞舒雾卷知何处，五色毫端借发挥。
断石残碑聚一堂，螭蟠凤舞费平章。颜苏喜得初平侣，名节知无愧范滂。
花压墙头柳映门，红城一曲沈家园。意行自与春风约，休问新亭卖酒喧。
柏梢结翠鬭尖新，未问花枝插宝瓶。最好狻猊对雏凤，向人翔跃似天成。
方池面矗石丛丛，后掩前遮一径通。苍藓修筠加爱护，等闲幻出小玲珑。
碧潭四绕水仙坟，老桂团团荫绿尊。拚与故人偿一醉，梅花吹梦过前村。
犯暑驱车泼面尘，招提暝色唤休程。竹风满院凉无价，最好移床就月明。
自性元来一法无，更于何处著工夫。横担拄杖长安去，才出门时尽坦途。
丈室纵横狮子坐，仙裾杂遝蕊珠宫。世人莫笑渠荒幻，且验灵台一点中。
四达皇皇一广居，此中妙用绝方隅。客来请问名斋意，拈与床头太极图。
屋下何妨架屋重，规模不与俗人同。君看万象森罗处，岂有纤毫碍太空。
称意人生不待多，诛茅只爱傍沧波。万间方丈均容膝，苦志疲形能几何。
四海堂堂范与苏，斯文价重百车渠。颍昌旧第归无日，且向蟇津稳僦居。
雨淫萧艾掩嘉蔬，况敢堆盘荐腹腴。借问素餐颜有忸，河边宁作鲍生枯。
盛时饥渴伫嘉谋，虑远何难弥近忧。搔首风尘弥北望，驰心江汉入东流。
绿水油油记插秧，转头风露稻花香。秋来田井熙春昼，画手难为顾长康。
竹宫冬孟严斋祀，深炷炉香跋烛花。凋尽庭梧风摵摵，幽思也到羽人家。
燕坐心源如止水，余工吟笔烂生花。谁知此老真三昧，孔老瞿昙共一家。
金鲫鱼犹涵藻涧，玉蕤香未破梅花。人生转眼皆泡幻，勘破须饶老作家。
把茅未就橐悬罄，奎画飞来天雨花。欲识高人归宿处，佩霞长侍玉皇家。
认取太虚无一物，本无幻翳况空花。桃椎思邈还知否，佳传宁无良史家。
万顷烟波一钓翁，玄真心事偶相同。平生我亦轻轩冕，分取苕溪半席风。
嚼雪哦诗格外清，谁令失脚入红尘。锦囊二十篇中景，长与西山面目亲。
襞积仙裾耀紫霞，西清两月擅芳华。托身尘土宁非误，何不西垣侍判花。
文章不辨演丝纶，失脚尘劳勿更论。茵壤飞花适然耳，一觞聊复伴黄昏。
一百五日风雨过，二十七种鲑菜悭。三年客里作寒食，得似今年身暂闲。
碧桃花底小寒轻，绰约仙姿格外清。锦绣卷还春去了，蓝桥风露放云英。
春寒十日意无憀，酒竭从教壁挂瓢。新火暖开晴色快，疾风吹尽积阴销。
渺渺江村一掌平，春风何处不堪行。谁知方外有司马，更合江东称步兵。
新栽杨柳舞风弱，老去海棠烘日残。且问笋根新茁几，护持留作钓鱼竿。
雪糁酴醾压树香，松花蔌蔌堕轻黄。牛冈西路归来晚，时有乌鸢舞夕阳。
万里弓旌喧特招，无能分合侣渔樵。论心幸有西隣老，拄杖敲门话寂寥。
皛皛飞云挟暑骄，江郊幸可远烦嚣。道人方寸虚生白，燕几风清扇罢摇。
碧琅玕绕碧梧桐，面面轩窗面面风。剩著图书围几席，何妨门径拥蒿蓬。
小筑新成面势宽，探囊羞澁一钱看。也知岁晚须栖宿，敢向明时咏考槃。
手锄荒梗艺瑶华，敢觊诸公借齿牙。通塞非人能计度，贞心祗自保修姱。
儒林冠冕国蓍龟，黄发同时二老归。出处古今难一槩，青天未可戴盆窥。
午窗读倦枕书眠，起拆茶包手自煎。大地众生愁暍死，清风一壑可能传。
自随官牒却居闲，樵叟渔童惯往还。种竹且教疏见月，开窗莫遣碍看山。
性僻隣墙亦懒过，日长何事可销磨。云蓝展向风櫺写，恨未疏池养白鹅。
心闲万籁响韺茎，古调何人细与评。招手洪崖天万里，佩霞惝怳会瑶京。
力贫藏得五车书，趁就炎歊晒壁鱼。安得身闲饶目力，年年铅椠课三余。
事业悠悠雪满头，流光那会与人谋。作劳输与田间叟，紫芋黄鸡满意秋。
怒雷送雨五更残，文石花藤探借寒。腥秽百年须一洗，五云深处是长安。
露香消渴桂花芳，天气偏饶八月凉。不是窅窊分得种，人间那得许清香。
一秋无雨亦无风，比似常年迥不同。鼻观了无分别想，道人结习本来空。
雨花那得著衣裾，遍界香分佛饭余。金粟如来元一点，横陈妙供尽从渠。
枯禅不羡阿娇屋，静俟宁须郭隗台。天悯羁贫大痴绝，唤将金色界中来。
给园光景无边际，趺坐西窗日落时。欲识当时黄面老，莫将色相等闲窥。
槃水平生谨自持，苦为痎病费医治。一秋偏识端居味，余事何妨读杜诗。
策策窗前落叶干，晚香空自傲霜寒。力贫未办倾家酿，一酌亲颜也自欢。
去年今日枕江楼，对酒谈经夜不休。闻道黄花满仙谷，莫教儿辈觉风流。
雅志求仁苦力难，知他隔许利名关。流光俛仰一弹指，与世浮沉祇强颜。
薄宦羁縻兔落罝，西阡不到一年赊。销魂霜露增凄怆，陟屺瞻思晚日斜。
风雨连宵苦泪潸，可怜半作冢累然。钟情叔氏如酥酪，岁晚相随对榻眠。
寂寞随人药市行，可能金石尽知名。飞仙未必真违世，长使痴氓学卫生。
霜日晶荧水尚肥，顺风一舸送将归。黄花笑我犹牵俗，得似渊明勇拂衣。
倦客归来住不多，颇思散策日相过。胶胶扰扰败人意，那得长闲共切磋。
璀璨堆盘水陆珍，自量薄福可能胜。何如小摘春畦绿，共话西园夜雨灯。
慧明道士别经年，肘后飞金秘不传。崖蜜黄精分遗我，冰容或可觊飞仙。
春风有客梦刀头，政好将军侍太丘。为惜交情留信宿，无端樯燕聒离愁。
精蓝靖馆手同携，细与重论文暇时。须信有方藏肘后，可能无药起支离。
胶漆论心忽离群，柳边躞蹀马蹄尘。清风朗月相思夜，依旧江山面目亲。
朶颐渠可换灵龟，世事艰如整乱丝。执手应须细商略，古来成败几枰棋。
读易岩前访德人，分明枯菌茁芽新。趋庭领会传心法，一笑陈编万古春。
岭雪融春水涨溪，留连尊酒话精微。蓝田膝上还相忆，半偈何当问指归。
日澹霜明雨意悭，枫林稻陇褧衣斑。小楼触目秋容好，得似萧晨起看山。
放浪烟霞我亦曾，误凭宵梦绕觚棱。眼明一片蚕崖雪，便拟搘筇最上层。
一秋吟思奈天悭，醉面无因点缬斑。衮衮簿书成底事，朝来爽气在西山。
锥刀较计我何曾，商略人生且摸棱。九万里风鹏背阔，倚栏不隔碧霄层。
雨霁凭栏物色佳，鬅鬙叠嶂敛烟霾。羁愁要著谁陶写，且把昏眵为一揩。
西崦落照晕金钲，敛退痴云作嫩晴。忽忽暝烟行十里，前头灯火是鹃城。
三日炎歊不可当，一宵风雨夜微凉。群龙莫吝为霖手，且与乾坤洗战场。
山色溪流共蔚蓝，此中有句为谁参。老蛟喷雾舒还敛，依旧搀空碧玉簪。
上到茶坡又栗坡，瘦筇倚倦碧嵯峩。那知一片烟云澹，望眼偏于此处多。
谁能投笔规万户，但可短篷称散人。偪侧世途何处避，千金难买是闲身。
婵娟倚市为谁好，膏火置身空自煎。何似濯缨歌一曲，秋江淼淼碧如天。
觌面江干千尺像，一州胜处说西林。雪涛欲验青衣涨，步转云堂向后寻。
一时花木斩新栽，露萼烟苞逐渐开。好事人人能爱惜，莫教容易拥蒿莱。
小筑分明是隠沦，何妨随分乐青春。诸君莫笑茅茨陋，野意萧疏更觉真。
诗情不惯吏尘嚣，心事偏耽野趣幽。纵使酒尊空北海，客来一笑也风流。
海棠数点渐娇春，匝地何时簇锦茵。不耐汲泉劳日课，夜来一雨陡精神。
未能手剑血长鲸，只合瓜田老邵平。斗粟驱人成底事，漫将吟啸寄高情。
凿池取月未伤廉，何必莲峰诧藕船。少待清渠通绿溜，醉歌绿幰鉴明蠲。
北风瞇目涨烟尘，寒勒花容也自颦。袖手何能供草檄，等闲题遍锦江春。
五百风光巧作寒，晚春未可试衣单。只应杀气迷关栈，便觉人情有两般。
醉里眉攒万国愁，杜陵聊复傲沧洲。扶持何代无人物，鱼鸟飞沉得自由。
六花集瑞九重天，禁漏催朝夜不眠。流落那知新历换，枫桥寺外看渔船。
经世无才慕管萧，风尘搔首故乡遥。瘦藤忽梦寻梅去，袅袅寒溪独木桥。
一笑升沉休问天，赞房赢得日高眠。五湖浪透门前港，何不乘风稳放船。
一簪华发雪萧萧，流景星驰道转遥。拨倦寒炉鸡唱晓，春风携手赵州桥。
十方世界香水海，如微尘数无边亿。诸佛各以本誓愿，遍坐道场作饶益。稽首两足炽盛光，具有广大神通力。刚风其上罗诸天，日月星宿与梵释。手持宫殿充妙供，雨香花云作严饰。慈悲为车众宝聚，载以万行波罗蜜。周游三界一弹指，善行何曾有辙迹。我曾礼足持秘呪，宝绘偶得唐人笔。素缣一幅几断烂，丹青惨澹古颜色。巍巍趺坐宝莲台，冠佩环趋星拱极。未论画手入何品，成坏难以有相诘。龙天守护敢不戒，一会灵山俨如昔。恭惟鴈湖老尊宿，佛地位人人不识。偶年与世作依怙，意倦还归弄泉石。愿持画本祝修龄，往与浄名分半席。刀兵之劫遍大地，三界同聚一火宅。要须开士运悲心，立大津梁拯群溺。岂同小乘专利己，块守空山缚禅寂。金轮慈光耀今古，愿与我公占寿籍。向来摩顶经授记，坚拂许令亲入室。夜深急雪欲齐腰，不室岩前好消息。
朱颜白发炯双瞳，一念平生造物通。内阁图书真学士，西园几杖老仙翁。木公金母人间现，桂子桐孙寿籍同。遥想彩衣圜四世，后溪无日不春风。
明月伴我酒家眠，五更顺风催放船。月波荡湖湖欲溢，扶桑夺染半天赤。湖山破晓鬰青苍，坐觉山与船低昂。少年负气隘湖海，老虽敛缩余习在。叩舷一笑宇宙宽，瓮天那可差别观。蒲帆瞬息几百里，峨峨阊门尺有咫。五湖千古自清风，诘朝持叩伏柱史。
逶迤三径带重湖，心眼经营念厥初。问俗只须无事治，僝工适际有年书。雪融趁急栽花柳，春到随宜办果蔬。最喜城隅便来往，不嫌奔走费台舆。
交情郁穆两监州，采藻依莲总俊游。冰洁霜明相并照，渭清泾浊岂同流。虢堂拟把新题和，锦里还思故事修。荷荡花溪总幽绝，賸须栽竹柰霜秋。
积雨酿成寒料峭，漫游稍觉意清真。痴云妬日吞还吐，弱柳含烟巧鬭新。簪屐招呼参楚蜀，肴蔬饤饾杂冬春。却嫌车从妨佳趣，那得临流岸白纶。
振袂芙蓉城里游，香风十里劝人留。瓦盆最恨廉泉陋，归与夸张定自羞。
芙蓉城下六月秋，最好雁湖湖上游。周遭一机云锦烂，并与老仙供唱酬。
环湖曲曲露香清，醉袖褰风取意行。翻爱李园方沼碧，界金几朶艳羞頳。
雨过春塘水慢流，唤船聊作石湖游。水亭风槛今余几，越垒吴台相对愁。笑拂壁题如觌面，忆从乡老话遨头。不知化鹤曾归否，更撚梅花一饷留。
入山佳气异他山，翠逻周遭几复关。流水白云无尽藏，莫教容易到人间。
一迳石墙分竹色，两桥涧水和松风。山灵怜我嗜幽胜，洗出林峦晚照红。
身是西来旦过僧，洞门一再解行縢。老师若许中分鲁，也会漫天话葛藤。
传语岩前五百牛，尘缘误我意无憀。灵山幸有三生契，更约天台度石桥。
一枕齁齁客梦长，忽闻钟梵响云堂。舌根久厌虀盐味，洗钵聊分豆粥香。
意行忽上凌云阁，粉雉周遭山四围。何似清音亭上座，峨眉扫翠雪涛飞。
石笋岩头烂熳游，异闻要验佛低头。却教古佛低头笑，笑杀痴人枉刻舟。
与君一再会岷山，共把匏尊中圣贤。强说市朝为大隠，何如山泽友臞仙。空中皓月参心地，海面浮沤悟世缘。安得一龛时晤语，笑披云雾豁青天。
三复君诗想洛阳，令人愤极意飞扬。鼎湖知有威灵在，魏阙欣闻孝里彰。一念变迁无量劫，寸心寂照大圆光。君能勘破皆泡幻，长与乔松燕玉房。
三生云水僧，失脚困下吏。每逢道人语，莫逆犹夙嗜。况兹法龙象，共饮良有味。宝坊寄嚣氛，一室淡如水。蹇馿劣驰骛，入门辄心醉。向来箠楚尘，火急须湔洗。浄名方丈室，逼塞诸天侍。可恡一毫端，借我容膝地。后来支许交，清真遗世累。团蒲与茗椀，共谈第一义。
壮岁从澹泊，犹余味道心。今朝叹流落，羁旅老侵寻。庾岭暮云合，钓台秋水深。向来游历处，千载只如今。
宪府叨新渥，京华会卜居。迂疏慙琐琐，许与独渠渠。醻唱看遗墨，漂零送輤车。他年桐水上，雪涕更踌躇。
金闺早通籍，银兔屡分符。文采倾簪笏，讴谣足袴襦。联荣看子舍，从养亦神都。八十终天禄，朋侪更有无。
东南独耆德，湖海老门生。未厌遗簪旧，频烦倒屣迎。音容忽冥漠，岁月又峥嵘。梦入鄞江路，依稀晚柝声。
吴君久羁旅，所至即为家。倾倒贤人酒，浮游仙客槎。此身惟愿健，万事尽从他。闻说今归矣，田园亦有涯。
孤屿何时别，双溪累月留。父兄安契阔，庠序得优游。宿雾散初日，春风乘去舟。好看清汴水，渺渺带伊流。
花入新年好，传觞日倚栏。故人从此别，春色更谁看。洒落余篇翰，芬芳识蕙兰。片帆天际晚，回首独江干。
留滞嗟为客，而今始据鞍。梅花春信早，星斗夜堂寒。此别十分饮，何时一笑欢。劳生强半在，见晚不须叹。
天上张公子，河间善最多。三年种桃李，万室自弦歌。北阙今归去，斯民奈别何。会将清禁月，千里照嘉禾。
天上张公子，同时桂籍人。江湖嗟迹远，关塞独情亲。鸿鹄宁无志，骅骝已绝尘。音书怜旧好，别后莫辞频。
好去张公子，依然别后深。霜清风槭槭，野旷马骎骎。奕世皆荣问，连枝复好音。青云多意绪，宁复故人心。
好去张公子，离歌尽一尊。朝廷方北顾，父老惜南辕。御侮从先志，招携亦旧恩。须君对宣室，为我折群言。
物外孤高客，人间九十春。朋游多有道，学子略成尘。仙岭浮云散，寒潭夜月新。孤生长感怆，先友更何人。
井邑遗孤垒，渔樵尚几家。洪河散陵谷，古冢入桑麻。燕子初经节，蜂儿几报衙。此身天地内，随处是生涯。
故国岂不好，卑官良为贫。驱驰万里去，憔悴九河滨。乱水才通野，幽花已绣春。天公浑不惜，乞与作诗人。
藜藿晨昏外，诗书寤寐间。百年皆物役，五斗愧身闲。暖日花争发，春风鴈欲还。杖藜俯清浅，萧飒鬓毛斑。
谁道边城远，春风也自来。咿哑林鸟啭，细碎野花开。日压初晨雾，龙惊昨夜雷。郊原闲驻马，极目绝纤埃。
燕赵当南北，关河独郁盘。时平无戾气，岁闰有春寒。仰禄家千里，题诗思万端。危楼多晚照，倚徧小栏干。
冰雪初消冻，关河已见春。民居乐丰岁，吏隐是闲人。黄水鱼偏美，青帘酒亦醇。吾生如有计，五斗未为贫。
荣养方南国，安舆更北辕。从容对孙子，闻问及平反。无复承颜乐，犹余在耳言。会看坟上柏，千尺倚高原。
江上分携日，樽前听我歌。安居是非少，游宦别离多。陋巷从颜子，斯文续孟轲。平生端有意，叹息自蹉跎。
伊昔初分袂，于今几度秋。鹓行慙北阙，鴈序忆南洲。湖海谁招隐，尘沙独倦游。平生一樽酒，好在谢公楼。
拜命辞南国，携孥客上京。尘沙惊老眼，江海梦归程。酾酒谁思我，看云赖有兄。遥知倚栏啸，天阔暮潮平。
此境本无尘，端居更可人。林园稍成趣，风月转相亲。暇日已卜筑，他年待乞身。绝胜贪梦好，临老种松筠。
百里弦歌地，别来俄至今。江山已陈迹，桃李漫余阴。白髪心犹壮，清歌酒屡斟。何妨镇还往，眷眷吏民心。
绿分冰片碎，金拂柳丝长。腊雪犹含冻，春风何太忙。会看莺出谷，不羡鴈随阳。谁忆江梅发，风流八米郎。
裋褐驱羸马，依然寒气侵。春风官柳细，红日雪泥深。蔼蔼多佳气，飞飞亦好音。宁辞去家远，魏阙旧驰心。
丹笔持平久，清时属望深。谁怜一抔土，长负百年心。旧友多高谊，诸郎亦好音。独惭门下客，流落但悲吟。
不独相君子，仍闻教子功。安舆四方外，色养百年中。陇亩唯先树，江湖独转蓬。凋零惊母党，涕泪落秋风。
晚路嗟流落，长时任郁陶。故人今地下，新句出儿曹。野润春风早，霜清夜月高。杯盘旧行乐，江水日滔滔。
涉世真堪笑，论交愧未忘。先生已高遁，贱子尚他乡。簿领三年梦，尘沙两鬓霜。扁舟归未得，春水满横塘。
逗晓复篮舆，平田细路迂。村墟元阒寂，篱落更萧疏。吠犬行随客，痴童唤觑渠。从来喜淳朴，况复野人居。
江阔浑无际，潮平更不流。鱼龙方鼓跃，凫鸭共沉浮。别岸多云树，斜阳一钓舟。蓬莱如可到，当与子同游。
暑往衣仍葛，秋来甑尚尘。北宫尤养勇，东郭故安贫。去国经时久，临江卜筑新。未能供禄米，愧尔少陵人。
海上闻三岛，人间占几州。孤城临鸟道，雄构压鼇头。缥缈层轩外，萦纡一径幽。鸣琴常有暇，飞盖许同游。平野连天阔，洪河遶塞流。清风驱酷暑，畏日得新秋。麦破银丝浄，茶烹玉蘂浮。官联慙蹇浅，恩纪独绸缪。牢落登高赋，驱驰为食谋。从公时晤语，不复叹淹留。
东郡趋锋召，西廱振羽仪。微言元自得，夫子更谁师。文物今为盛，贤能众不遗。秋风看雕鹗，碧海尽蛟螭。妙选追前辈，高标照一时。彩衣供戯乐，绛帐欲归迟。念昔群居盛，论文非我私。艰难良自信，出处不无疑。骐骥方千里，鹪鹩但一枝。田园日牢落，浩荡故山期。
画栋朱栏压水涯，稍看剑石欲平沙。虹梁突兀几千尺，云屋崚嶒一万家。衮衮公侯应日起，纷纷桃李竞春华。双凫自合朝天去，饶与银河八月槎。
蹉过名园百五期，眼前谷雨未为迟。好麾席上铁如意，拚醉花前金屈巵。尘土毋辞久行役，簿书何计得追随。河南耆旧俱冥寞，试问如今更有谁。
列国提封倚乐亭，九河分处见孤城。池台钓罢人何在，邱垅春来草自生。遗像丹青皆旧物，斯民箫鼓漫新声。谁能特表平生事，祝史从官得币牲。
建溪初采雪芽香，病客分来敢独尝。一盌聊为金粟供，五篇不学玉川狂。风雷有信犹嫌晚，草木无情也著忙。谁似山中老松柏，不知人世有炎凉。
九华直上参云汉，秀气由来出缙绅。闻道贤良归盛族，故应文彩继前尘。春风醴酒年年好，月色灯花处处新。他日传柑向双阙，还思曾醉慎江滨。
东嘉匕箸琢红玉，北苑枿芽模紫金。野人何知敢持饷，诗老发兴为高吟。松江莼鲈有家世，吴宫风月无古今。饭稻煮茗穷胜览，纷纷市朝尘土深。
留连五斗未投闲，独坐穷愁有万般。多谢题诗相慰藉，应怜涉世最艰难。载闻诗老推工部，何止神童说长官。我亦半生收好句，夜光偏照箧中寒。
弱冠曾攀桂一枝，半生为国理棼丝。高吟直到古人处，勇退宜为世俗师。杖屦访僧长过晚，茶瓜留客固应迟。黄山游旧今能几，诗社犹忻小子随。
固知岛可是诗奴，何况区区杜与吴。举世徒能循覆辙，先生今为翦蘩芜。渊明松菊还堪赋，白傅园池亦有图。莫把五湖都占了，也须留与故人俱。
十载江湖早得名，未饶淮海独孙登。挥毫落纸才无敌，倾盖论交喜不胜。休问喧哗多燕雀，须知变化有鲲鹏。青云步步前头去，却莫低飞似我能。
红紫纷纷尽鬭妍，游蜂舞蝶亦翩翩。一年纯是愁闲事，三月过来几醉眠。生怕杨花飞似雪，忽惊荷叶大如钱。诗人只解寻佳句，分付春愁与少年。
风雨朝来不甚颠，残花赢得更留连。帘栊寂寂莺方乳，桑柘阴阴蚕欲眠。老杜只将诗作伴，孝先偏与睡相便。江湖潋灔皆春水，好在横塘旧钓船。
改卜西山痛更深，新莹松柏未成林。三牲不待平时养，再命何胜永慕心。泉壤多应增喜气，陇云还为结愁阴。褒称重辱新诗句，拜德浑如旱岁霖。
闻道莺花满上林，寻芳谁更畏霖霪。鸣鸠乳燕春欲晚，去马来牛泥自深。出火星坛方肇祀，联镳乐府按新音。溶溶九陌皆流水，撩动平生江海心。
并辔不嫌车马尘，肯教节物恼行人。残年气候消磨尽，来日风光陡觉新。我已襄阳访耆旧，君方郢国和阳春。虽然不作多时别，怀古知谁意气亲。
学省当年假佩绅，谁知家世有功臣。朝班长忆倾鹓鹭，海角俱欣识鳯麟。坐抚斯民虽有道，细看此境本无尘。自怜老马犹迷路，邂逅何妨一问津。
了无声价继三豪，敢叹崎岖世路劳。纶阁文书惭润色，琳宫香火想焄蒿。鲲鹏变化谁能料，燕雀飞翻自不高。松竹虽无三径在，长歌归去也如陶。
得贤一语可书绅，妙选由来属世臣。千里方能辨驽骥，四灵安可后龟麟。共看再造恢王业，肯使中原杂战尘。闻有皇都近消息，眉间喜气已津津。
异礼多应得隽豪，病夫深愧馆人劳。初欣秩秩陪宾席，却忆呦呦赋野蒿。春草池塘还得句，霜天雕鹗定飞高。也知野客多闲散，丹灶松风独访陶。
斗禄驱驰惊岁晚，世涂龃龉奈时何。也知犬马犹能养，自恨田园苦不多。儿女近来浑长浪，弟兄何事尚奔波。横塘卜筑今应好，试为频频理钓蓑。
山城动是三年别，古寺今陪半日闲。簿领嗟余多眊矂，道涂怜子亦间关。并游天上皆英俊，几个江边肯往还。莫惜一尊相伴醉，已将毛发等丘山。
也知寸木可高岑，肯负平生学古心。王事曾无丝粟补，鬓毛已觉雪霜侵。寓留古寺聊登览，喜有高僧与对吟。更忆仙山最深处，岩前小雨弄晴阴。
饱听长芦江水声，归看苕霅更分明。故人应叹遽如许，慈母翻愁太瘦生。邂逅舣舟同一笑，登临怀古亦多情。髯张好句新拈得，恰好而今送子行。
记得曾为鳯林客，高僧住处最深幽。几千里外重携手，三十年间一转头。霜叶乍惊风槭槭，云堂相对夜悠悠。去留聚散元无著，自笑多情更刻舟。
好在仙岩康上人，从来心事许谁亲。品题泉石诗无敌，吞吐烟霞笔有神。闻道弟兄皆妙质，要当谈笑继前尘。个中况有东溪老，行处何妨更问津。
龙穴梅潭抱岭斜，忆曾同试雨前茶。稍须林壑开云叶，便倩儿童汲井花。一别仙山空梦寐，五年边塞走尘沙。会须觅片闲田地，邻舍如侬有几家。
永嘉竹阁谈空相，自是僧中第一流。尽放衲僧来聴讲，也容禅子不相谋。二林三峡曾经耳，万壑千岩试举头。提取浄瓶涓滴许，有时散作五湖秋。
学道无成亦可怜，纷纷膏火自熬煎。似闻沽酒邀元亮，故敢移书问大颠。州县徒劳输此日，云山高卧或他年。须知二老风流在，赏遍西枝月更圆。
东溪自是老林师，千偈澜飜独此时。尽判百家无好句，故教二子亦能诗。逢迎蜡屐应班草，奔走芒鞵愧采芝。多谢相招故人意，更惭妙韵继前思。
遶屋青山罗髻鬟，小楼幽胜可跻攀。不论空翠烟霏处，尽在轩窗几研间。眼净更无黄土眯，身轻仍伴白云闲。他年定作还乡计，傥与亲朋一扣关。
婉娩名家早结褵，伯鸾初怪嫁时衣。半生已觉人间梦，九死犹知俗习非。日永春风漾苹藻，夜寒霜月落庭闱。稽山会葬人归后，千古苍官守翠微。
当年龙阁帅闽中，辟馆兴贤特地雄。还见芝兰修世职，固知斧藻有家风。堂堂剑佩瞻遗像，衮衮簪绅出泮宫。劝学一门真盛事，西州何独美文翁。
江入章安波浪寒，仙山缥缈在江干。二千石是谁为守，三十年前好长官。闻道渔樵安里社，从教风月落杯盘。新诗别后知多少，更借邻翁洗眼看。
薫然和气破春寒，见说専城冠越干。讼牒不劳挥翰手，欢谣好付采诗官。独慙圣世人三黜，谁怕仙山路九盘。但得白头长健在，莫辞青眼重相看。
古来江汉最风流，何况分符得显州。落日淮源香泛泛，含春沁水绿悠悠。两岐定有丰年瑞，五袴行闻载路讴。大观督邮谁见忆，萧萧华髪对沧洲。
忆昨银袍试广庭，桂科同日拜恩荣。几千里外相逢处，三十年间一梦惊。隼旆光华仍远别，豸冠流落独含情。清淮东下饶双鲤，江海何妨数寄声。
海陵人说毘陵好，太守当年迥不群。新命而今分竹去，欢谣何似隔江闻。簿书幕下人谁任，尊俎楼头客自醺。千骑固应知体国，古来畎亩不忘君。
风月关心自不闲，诗家本领更多般。千篇要继杜陵后，万里宁辞蜀道难。今日赤帷新刺史，几年锦帐旧郎官。莫嫌白首功名晚，松柏从来耐岁寒。
未暇远寻庐阜游，只消护国也深幽。种莲惠远谁还往，得酒渊明自献酬。恶句多慙居唱首，高吟长许作遨头。请看十八人同社，尽是人间第一流。
小诗聊记鳯山游，髣髴东林水石幽。已愧高僧与摹刻，更烦诸老数赓酬。簿书底事长遮眼，林壑何人肯转头。会待从公白莲社，杖藜来往亦风流。
马蹄长厌软红尘，欲去虚名意亦欣。壮士宁为东阁客，故人休诵北山文。到家留语应如鹤，出岫无心恐似云。我亦有田江海曲，年来舍已为谁耘。
同场名辈敢争锋，想见当年赋咏工。苒苒星霜今欲老，拳拳畎亩独怀忠。羊肠已失千重险，鹏翼方看万里风。应笑长安徒索米，不知鼯鼠技将穷。
彩衣初寄水边村，学子纷纷已满门。闻道诗书多旨趣，固知师友有渊源。声名在子那能掩，志业如余岂足论。应笑倦飞归已晚，结庐开径近云根。
犬羊无故事喧争，惆怅中原失太平。天上风霜方鼓动，人间草木已欣荣。共怀前日千龄遇，谁使蒙尘万里行。泪眼时时望沧海，百川渺渺向东倾。
花县曾联令宰裾，神都今喜没阶趋。青云羽翼看一鹗，秋水精神识二鶵。历览何如少陵集，新诗便是梓州图。狂吟大胆谁知我，敢向龙门捋虎须。
土牛唤起打春人，休向东郊更探春。未说风光十分好，且看节物一番新。田园自省非无意，簿领谁知尚为贫。关塞尘沙长满眼，横塘冰破碧鳞鳞。
离家不道多时别，在路俄惊两月阑。漫有传筒将委曲，祇容书历报平安。文园虽得相从乐，明月长思一处看。早晚征鞍过天姥，寄声草草具杯盘。
一笑楼头属晚晴，我曹此乐最难名。玉樽浮蚁一様白，青眼与山相对横。个里风流终古在，世间荣利过云轻。未应暮色催归思，天外娟娟新月生。
十年归梦在江湖，今日南飞塞鴈孤。已觉登临多感慨，固应吟咏转荒芜。近闻仙岭寻先友，亦有诗筒及老夫。还许追随白莲社，横塘今已结茅庐。
闻道飞来太怪生，薄游聊与问山名。陀罗布影于中好，笃耨飘香分外清。猿在僧呼虽旧事，鹤鸣子和亦真情。晚来归路还潇洒，袅袅青烟十里城。
云房相与话浮生，此乐须知未易名。释子命题良有自，老人琢句得能清。倚天楼殿三吴胜，落日湖山万古情。诗社若容追故事，未饶五字有长城。
香火祠庭即隐沦，谁知未许作闲人。一抛夜雨横塘宿，三见东风石液春。当宁照临齐日月，余生报効绝涓尘。尚寛九死怜多病，乞与江湖自在身。
闲看暖律几时回，已觉阴云四面开。万物定知春色近，三台今引岁星来。竞拈彩笔题诗句，端为苍生祝寿杯。师保从来周召事，直须两两位公槐。
年年燕喜倍光荣，兰玉称觞满相庭。信宿尚余元夜月，上台却是老人星。包荒度量侔河岳，盖世功名在典刑。一语堪为我公寿，圣贤相与合千龄。
清净端为物外仙，经纶犹有世间缘。坐令四海浑无事，付与群生大有年。南极老人今日见，西楼明月夜来圆。吾君万寿公同德，绿髪朱颜照冕蝉。
槐庭三入妙经纶，百度分明又一新。上欲无为成至治，天教难老为斯民。川涂荡荡初消冻，草木欣欣各自春。谁信尘埃尚羁旅，四年企首望洪钧。
上帝分明悯下民，挺生贤杰在斯辰。莲华叶上青髯老，萱草堂前艶蘂春。尽阅搢绅归藻鉴，频教动植入陶钧。古来多少调羮手，独见缁衣有世臣。
海角纷纭祇簿书，朅来不觉一年余。自嗟扰扰无休息，犹及匆匆问起居。前日先生官独冷，而今主簿意何如。应怜小女犹痴在，只喜腰间已佩鱼。
庆系来从沁水园，勋门妇德众称难。旧闻孟母无欺语，新得嫦娥不老丹。行见彩衣添衮绣，更饶文砌拥芝兰。却须剩种黄金菊，留待年年献寿看。
横塘今作小塘居，斋几萧然一卷书。心事蹉跎嗟老矣，天涯流落念归欤。尚烦亲好频携酒，多谢园人日饷蔬。此境从来无远近，祇应在处是吾庐。
问著蜡屐到何处，直在宝冠山上头。碧涧坐来元洒落，彩毫画得便风流。公方得志人间世，我亦长思物外游。一幅须寻好东绢，闲人亭畔倩韦侯。
好个石城无分到，问君此去意如何。一江春水竹叶酒，万点青山佛髻螺。闻道楚宫俱泯灭，祇应郢邑亦疑讹。直须索取图经看，莫只听他白雪歌。
才名自昔等三张，阅骏无人似九方。金谷园中辞绮席，水晶宫里奏清商。割鸡正好师言偃，歌鳯多应笑楚狂。未信江湖留得住，凌云头角老昂藏。
几年浪作红尘客，明月扁舟不自随。忽得浮梁好诗句，却思望柱旧家时。烟蓑雨笠多应在，利迳名塲两不知。会有功成身退日，不烦猿鹤怨归迟。
放逐归来梅子真，江边无限送行人。千钟桑落开新酿，十里梅花正早春。邂逅喜君方筮仕，经过嗟我倍思亲。惊回十二年前梦，陈迹依然泪满巾。
江边送我赴瀛洲，风物萧萧又见秋。百岁能禁几回别，此生已是十年愁。塞鸿自觉东南远，汴水谁教日夜流。泪湿西风知有寄，尘沙漠漠漫回头。
问君谒告还乡曲，来往涂程得几时。莫怪杯盘能草草，只缘行李弗迟迟。路从鴈荡灵山好，秋入鸰原草树衰。京国艰难同旅食，而今莫遣老人知。
泮宫人物最清修，杖履时寻水石幽。已聴老僧谈出处，更邀逐客共赓酬。浮云过眼空千古，巨浸观身袛一沤。风彼舞雩宜有得，圣门更欲与公游。
霜天宫阙九门开，共献君王万寿杯。善祝歘来倾宝刹，赐筵还许燕中台。乐连百戯鸳鸯集，花覆千官锦绣堆。说与伶伦逢此日，年年长赋醉蓬莱。
天公真个解撩人，不独虚名老搢绅。闻道高眠闲白日，也教幽梦落红尘。此生出处元无意，平日文章漫有神。百岁都来如一觉，却须嘲取自由身。
杖策徐行山水间，天然新句得非难。鸣鸠报雨天欲晓，紫燕哺雏春尚寒。物外胜游方自适，枕边幽梦忽惊残。士村他日寻陈迹，却记曾为内府官。
溪水泠泠溪上轩，登临谁道四并难。当年髣髴梦仙坞，今日分明在广寒。还忆鸠鸣云色重，似闻鸡唱漏声残。刻舟已有新诗句，流落何妨作外官。
钩帘危坐思悠悠，疏雨知人特地收。明月清风孤馆夜，寒砧短笛异乡秋。我生志气谁相许，何日身心得自由。极目长天山隔断，吾家不见白云浮。
塞垣人物岂寻常，推择而今属庙堂。戚里从来有名将，家声当复振诸郎。古陂解冻干顷碧，官柳惊春一拂黄。下马也知无个事，蓼花诗兴自难忘。
我今自笑菌生庵，才读君诗舌本甘。未暇清修齐腊八，要陪游冶趁春三。极知世外交从好，却厌尘中富贵酣。谿老绝无名利念，不谋耕凿即渔蚕。
贡籍初登郡学生，海隅草木也欣荣。一乡三秀真希阔，大笔千言岂猥并。乐育从来推绛帐，作新何止换丹楹。会看腾跃如夫子，淡墨高高掲姓名。
菜子斑衣祇一身，未如今日剑溪滨。一门纯孝非无种，百岁高堂更有人。饶得云孙千指盛，知他间世几番新。太平佳话君休惜，洗我从来两耳尘。
当年抱疾题新句，老岁支离已可嗟。官学半生浑似梦，尘埃两眼渐生花。相从杖屦非无意，归去田园亦有涯。袛许刀圭振疲苶，与公白首醉流霞。
劳劳苒苒任年华，何用逢春苦叹嗟。但得千钟倾竹叶，不妨一笑为桃花。麒麟莫问行天路，鱼蟹从今饱海涯。祇恐爱闲成痼疾，却须妙手泛丹霞。
昏昏烟土客京华，节物惊心祇自嗟。一饱徒饕太仓粟，十年不见故园花。躬耕舒啸今方决，卜筑横塘尚未涯。夫子元无疗饥药，待从方士饭朝霞。
寿春太守紫髯翁，忆得当年笑语同。应为江山尽诗助，更无音信问途穷。簿书觑著钤斋静，棋局拈来蜡炬红。也待去为樽俎客，却怜身世尚漂蓬。
忆昨扬旌过水滨，一樽灯火夜相亲。边城喜有笑谈顷，乡路谁知梦寐频。山驿梅花初破腊，池塘草色稍回春。新年持节经行处，亦许孤灯续后尘。
曾陪诞节祝尧年，过眼星霜岁又迁。谁信江湖闲钓艇，却来霄汉聴钧天。锦筵乐事今何似，蓬鬓苍颜独惘然。还戴赐花残照里，九衢尘土醉揺鞭。
俗流指笑漫喧喧，好古初心自惘然。已分平生有书癖，况堪此日识碑颠。万金尽散英豪外，千卷仍存六一编。洗眼何时拂尘箧，待将点画较精研。
高才犹佐古诸侯，樽俎时时好献酬。万物也知皆有役，此身安得不言休。烹鲜未觉民难治，炊黍犹忻客少留。会看曲台须旧德，讨论文物尽从周。
匆匆候馆陪欢笑，别去而今又几年。冠盖由来在天上，音书还肯寄江边。也知官长多诗句，未省谁人与酒钱。近日频频看除目，诸公要路亦腾骞。
吴郎人物最雍容，不坠家声浙水东。辇寺昔曾酬雪唱，道山今独倚秋风。簿书又报三年满，樽俎何当一笑同。卷尽暮云天更阔，放教醉眼送飞鸿。
东行长忆过新楼，衣彩题诗赠李舟。千里尚歌公惠政，十年谁念我重游。雨余三洞云俱散，水落双溪月自留。莫恋城南好泉石，斯民属意富民侯。
忆向栖霞宫里宿，论文独喜子相过。酒酣尚觉初心在，岁晚其如别思何。官比广文还较冷，诗疑司业不争多。友生许予尝如此，更问旁人果似么。
二年南邑好相看，谁道忘形最较难。别去光阴惊倐忽，春来书讯喜平安。如何柳市多时住，不向横塘一笑欢。节物悭人诗兴懒，多应闲处凭栏干。
先友相从古所惇，杖藜当日喜盘桓。云泉何啻千年别，尘土长怀一笑懽。但扫劳心身后事，何须天地掌中观。果容怜念如前约，卜筑从今始苟完。
闻说安仁过东县，却撩梅福欲归心。画船长是半日到，秋水而今几尺深。人散渡头飞鹭下，月明波底老龙吟。一杯相属知何日，驿路蝉声急暮林。
万叠遥山锁暮烟，一江秋水渺连天。凭栏正是滕王处，下榻谁知孺子贤。闻道白鱼方切玉，更饶黄雀正披绵。一樽吟啸无余事，说著尘埃却可怜。
莫厌喧哗近市廛，且欣空阔对江天。挥毫曾不靳珠玉，列斝何须问圣贤。南浦西山云漠漠，夕阳芳草思緜緜。飞牋远寄京尘里，多谢星轺尚见怜。
扑扑金猊嘘白烟，峩峩画阁插青天。杯盘洒落有余韵，翰墨风流追昔贤。远岫长堆翠羽被，晚霞碎拍臙脂绵。铜章更有诗家子，横写绪余犹可怜。
李侯自是金闺客，奔走人间三十年。未信簿书能老我，何妨诗酒自陶然。江山满眼应相助，风月关心最可怜。解道清陂新过雨，也教别乘愧前篇。
画绣初乘八月槎，肯来一笑子真家。狂吟取次还成轴，戯酌无多已过花。陈迹悠悠惊梦寐，劳生扰扰叹长沙。遥知高会还思我，共唱江天一抺霞。
城南城北长嫌远，卜得甘泉坊里居。笑语不愁归去晚，往还可似向来疏。二毛自觉身将老，一别谁怜岁又除。定是乌银正忙里，怪生没个寄来书。
问讯卢家大小僧，忆渠旅思为消凝。春禽言语得能好，秋水精神更乞增。今日垂髫且嬉戯，他年鼓翼看飞腾。悬知父党无能解，头白丝丝面有棱。
城郭长时厌还往，却来郊外饱经过。故人一别已多日，春色三分今几何。山鸟无端劝沽酒，林莺取次亦能歌。花边欲作当年醉，望断东风十里坡。
寒栖岩谷古浮邱，曾约同为汗漫游。十载光阴如梦觉，半生簿领尚桴浮。楼头红日半规晚，眼里青山万点愁。淮水悠悠从此去，试凭双鲤到扬州。
江湖萍梗漫流连，邂逅天涯独慨然。老去鲍昭非俊逸，古来梅福是神仙。一樽笑语浑如梦，两地音尘动隔年。有底楼台堪寓目，平芜千里夕阳天。
问君何日过留都，想见初寒尚在涂。一去尘埃事奔走，归来门巷更荒芜。声名尽欲倾时辈，贫贱今方见丈夫。勉矣此生忠与孝，扁舟未好问江湖。
鸳鸯也是池中物，何似芙蕖出水新。独蕋应惭今夜月，群花空占别时春。恭惟陶冶归元圣，闻道丹青忆老臣。更向东郊看合颖，我曹今作太平人。
前日匆匆问起居，此心耿耿复何如。身从驿骑三千里，人在天涯八十余。自是浮云有南北，谁知明月满空虚。半生俯仰今尘土，安得从容扣草庐。
何事诗翁遽失明，朋游相对泪纵横。祇应药石犹能疗，肯与风光便隔生。老去篇章方得意，春归梅柳最关情。风流密令云孙在，雪唱何妨屡寄声。
迢迢古驿倚城隈，使者当年几往来。慨慷谁无致君意，急难方见济时才。自知敌气终须慑，更觉天书不浪开。堂上遗尘何处去，太平父老独徘徊。
缥缈三山海上州，登临便觉压鼇头。风云出没千寻塔，烟雨溟蒙几叶舟。嶷嶷朱颜方照日，萧萧霜鬓独惊秋。人间荣悴何须较，且把吟牋敌酒筹。
南漪胜槩压西湖，珍重瀛洲肯寓居。红藕自欣归赋咏，杜鹃应叹早驱除。烟收露下鸣皋鹤，风定波平在藻鱼。个里凭栏知有得，绝胜闭户病相如。
掉却淮南好郡章，歘然驰驿对天光。有谁更草诗人诏，应数从前水部郎。霄汉岂惟收旧物，鬓毛每苦叹新霜。十年尚有南昌客，尘土昏昏只恁忙。
赵子相逢关塞间，一闻消息破愁颜。也知念旧心犹在，颇怪题诗寄尚悭。已分低头从簿领，却因归梦见江山。俱依风月应长好，谁似先生耐得闲。
十年万事尽参差，惟有骚人似有期。山水窟中为俗吏，簿书堆里得新诗。从来好古几成癖，此去论交亦可知。安得相从飞两桨，看他郡国犬生牦。
郡国棠阴日日浓，乘轺衣绣惜匆匆。秋天雕鹗风云外，春草池塘梦寐中。闻道蓬瀛才有素，肯教江海乐无穷。斯民未作北亭别，使节时时过浙东。
忆曾共饮扬雄宅，屈指而今又几年。还喜名藩陪燕俎，剩看醉墨洒吟牋。风烟羃羃留行旆，鸥鹭翩翩近画船。回首向来行乐处，断云疏雨湿江天。
古渡谁教名赤鉴，新堂自是面清陂。何人好事能题榜，今我居先为赋诗。风静波平人散后，云收天阔月明时。可怜此个无穷意，多少渔翁醉不知。
当年平翠看青嶂，枕上长教卷画帘。今日清陂堂里宿，寒波万顷浸银蟾。人间好景无如此，物外清游岂易兼。富贵功名非我事，尚容山水乐无厌。
关河念念问归舟，秣马翻为楚国游。野性从来迷出处，浊醪端欲慰沉浮。春风庭院花千片，暝色帘栊月一钩。看尽天边归鴈过，悲笳三叠下城楼。
景城宛在水中央，短棹飘然下渺茫。早路常期泛沧海，异时谁复问潇湘。看他贾客千帆过，听尽渔翁一曲长。家在东南千万里，寒烟漠漠又斜阳。
城外黄河四面流，此中真个是瀛洲。鸡豚散处看渔市，芦苇丛中认马头。子美凄凉聊遣兴，贾生卑湿不无忧。相过喜得田郎子，时有新诗与唱酬。
秋半风高天四垂，去年曾此赏清辉。素娥可爱还依旧，游子谁知尚未归。望极星辰皆北拱，兴阑乌鹊自南飞。一声水调何人唱，莫惜淋浪酒湿衣。
流落翻为长乐翁，也知天意悯人穷。九仙岩洞寒林外，干寺楼台落照中。渐觉杯盘如里闬，从教言语变儿童。郡人更说明年好，绿叶垂垂荔子红。
世人集句漫纷纭，吾子超然有异闻。独把长矛探虎穴，不教仙翼浪鸡群。离离池上生春草，蔼蔼江南欲暮云。喜得安居从此始，绝胜厘析事虚文。
六年不见故园花，每到花时只自嗟。多谢故人分国艳，尚怜羁旅惜春华。芳菲仙圃烘初日，冷落书窗照暮霞。谁道无情便无恨，祇应也学我思家。
十岁人家小女儿，凛然高节见临危。委身甘死凶人手，转眼犹怀大母慈。天子早曾加宠赐，邑官今为立新祠。若教娥与名俱没，畏敌忘亲未可知。
绿髪蒙茸初著巾，翁翁唤作掌中珍。始知诗礼趋庭早，又见芝兰满院春。青紫近来如拾芥，文章此去不劳神。尘埃衮衮元无补，应笑年家老丈人。
试问何时得异材，斗杓插子近旬来。文星已作人间瑞，阳气方从地底回。何有摩挲话铜狄，要看清浅半蓬莱。斯民再岁蒙休泽，多少欢声入寿杯。
东风作恶也轻佻，断送残红四散飘。自是春愁浑未解，不堪诗句苦相撩。冥蒙薄雾迷归燕，料峭余寒入敝貂。斋阁但知弃一醉，尽教窗雨夜萧萧。
闻道除戎戒不虞，何须深考七家书。万全要在先谋帅，多算安能便胜予。岂止边陲卧鼙鼓，尝闻俎豆荐牢蔬。古来偃武修文者，会使人人有室庐。
绝学寥寥千载余，忽惊酬唱祖前书。善人今得见之矣，吾道将行命也欤。滴滴寒声消腊雪，融融生意看春蔬。不才圣世甘无用，归去先人有敝庐。
星郎持节厌驱驰，解组萧然两鬓丝。三纪声名诗独步，五州惠爱吏为师。裕陵松柏秋风早，茂苑江山落日迟。千载赤松应更喜，故人孙子也相随。
公家旧物是莼鲈，好个归休便入吴。唯有五湖供放旷，也无三径可荒芜。酒樽倾倒随风月，诗句流传入画图。烟水悠悠来不尽，高名千古与之俱。
退食寻常无个事，杖藜萧散有余欢。小桥落日莲峰碧，别圃薫风荔子丹。早路谋身多龃龉，余生随意得盘桓。横塘应笑归来晚，短艇依然倚钓滩。
昔我江淮几还往，闻君兄弟有声名。小轩便作陶彭泽，五字何如李少卿。自说此身看老去，却慙相见太忙生。何时粗有田园计，把手江边取次行。
人笑流离自抱关，天教强健老林泉。回头岭海几千里，屈指星霜五十年。无事一樽谁与醉，有时两手自争先。也知世上皆儿戯，出处如公岂偶然。
尘埃簿领判悠悠，瘦马寻春到海头。已是二毛侵老境，尚能一笑得英游。谁言前辈风流尽，我觉名家世业优。但得此心常了了，岂知州县是淹留。
前辈风流今扫地，怪君尚肯转头看。元来自作小儿子，犹及当初老长官。简册微言齐日月，弦歌余泽在芝兰。却惭江海生尤晚，不得同年拜杏坛。
在处看山多间断，经行尤喜得斯堂。画屏簇簇连千室，古璧苍苍遶四旁。忆昨服官叨内府，祗供严祀属新阳。天涯寓目徒增感，一觉钧天梦帝乡。
西岑僧舍知多少，竹阁巍然鹿苑中。蜡屐登临非俗客，石床宴坐属诗翁。黄金阶砌纷纷月，碧玉窗櫺细细风。千里江山应在眼，狂鞭何用作深丛。
一诺定须游竹阁，多时凝望出松台。祇应城市醺醺醉，肯为诗翁特特来。湖水秋来清见底，仙山雨后翠成堆。栏干供尽登临目，鸥鹭翩翩日几回。
往在横塘诗酒社，而今不忍重寻思。时人狂简无如我，县尹风流更有谁。塞上尘沙长冥寞，江南梅柳正葳蕤。人生闲健须行乐，莫学安仁鬓早衰。
长爱西湖无点尘，楼台倒影杂星辰。未能把钓为闲客，且喜鸣琴有主人。揺桨何妨长载月，新隄最好是游春。何须更说林间雉，看取熙熙百里民。
委羽人物已先去，陈迹风流犹至今。隐吏向来惭懒散，令君此去好追寻。春归山奥十里雪，霜后园林三寸金。况有左生诗句好，一尊端为伴高吟。
自笑当初作底官，只应山水得盘桓。江楼风月传觞后，边塞尘沙行路难。闾里樵渔无失业，岁时箫鼓有余欢。十年父老今何似，为我从头问讯看。
别来尝忆旧跻攀，好信迢迢慰病颜。多按地图传药石，不烦魂梦到仙山。尘沙犹在微茫处，云水都归指顾间。看取荡中多少雁，衹应飞倦始知还。
世间荣利等云浮，珍重先生早转头。要得良田供玉粒，何妨累纸洒银钩。千金身后方为贵，十袭公家得尽收。我亦尘埃倦游者，紫薸二顷尚悠悠。
使君遗爱在甘棠，故老于今尚未忘。椎钝自嗟生太晚，风流犹及见诸郎。鸣琴暂肯留山县，飞舄还同指帝乡。回首楼前江上月，夜来无故照离觞。
持节西陲已清切，还舆北道却盘桓。当官未觉家风远，抗疏要令边计寛。世俗多应笑公拙，我曹徒解叹才难。但将名节为亲寿，何止平反一笑欢。
也知志业在诗书，可是才高与世疏。戯彩北游非我计，督邮南去近吾庐。官田雨足秋多黍，城市潮来食有鱼。更诵九江长短句，人间乐事得如渠。
关塞相逢眼便青，从容犹得问平生。高谈大抵多忠义，先世元来好弟兄。但得朝廷收阀阅，不论文武尽功名。河隄奔走非吾事，去去神京信意行。
役役都来几献酬，生憎别语搅离愁。五更门吏开鱼钥，千里春风在马头。若见游从出京国，为传消息到真州。田园未有归来计，萍梗而今已倦游。
末学纷纷只是夸，孔颜门户本无遮。农工商贾皆同气，草木虫鱼是一家。我欲收心求克己，公知诚意在闲邪。汝南夫子规模大，归去相从海一涯。
世涂足趋竞，野性惟闲散。卧闻风雨声，更觉江湖远。
能诗老工部，好锻狂中散。相望千载间，未觉风流远。
群山尽龙蟠，十驾客驽散。嗜酒愧陶潜，过桥烦惠远。
劲节风霜日，平生忠义心。谁知身死后，寸墨市千金。
五载客河关，尘沙满领间。扁舟下清阪，眼底是淮山。
笑语三关去，扶持万里归。情知是同载，为底更沾衣。
江水去无边，江楼思渺然。西风挂帆席，一一是归船。
宝冠题榜意已到，竹阁作铭言岂多。入室人人知是默，谁知个里有倾河。
洞里桃花无数开，玉人不肯放春回。未容梅福休官去，应怪刘郎独自来。
凤凰岩石最棱嶒，十载重来强一登。怪底岩前能寂寞，年来失却两诗僧。
陈迹都来俯仰间，空堂遗像已斓斑。白云谁道无情剧，犹向山前自往还。
鐡面苍髯见旧诗，人间物色转参差。君家好本烦相示，要识沧浪晚步时。
公子言归岁月深，弦歌犹自有遗音。谁云故国无乔木，看取青青著作林。
父老分明识长官，青衫绿鬓照朱颜。故知廊庙经纶意，也似鸣琴百里间。
闻道爱民如爱儿，从教闾里作儿嬉。纷纷行路皆垂白，知是当年不忍欺。
羽物从来数易完，张生妙笔更多端。东山诗老今黄壤，野鹊寒林忍更看。
醒心亭下水悠悠，归棹匆匆更少留。何日飘然五湖去，醉吟还得过浮邱。
春日寻常醉不醒，而今春日若为情。青丝纤手成陈迹，举案齐眉已隔生。
朔风吹雪满长安，闽越生来不识寒。却有暗香飘六出，不须借与外人看。
短短犀簪尚带泥，重重书卷已参差。题诗分赠君应笑，何似东坡喷饭时。
平生学道竟何知，不觉垂垂两鬓丝。六义赖公多比兴，一言犹足慰朝饥。
春风吹面立多时，此句谁知好色丝。未许饮河同鼹鼠，只消玩味已忘饥。
玉粉盛来祗小盘，仁人览物不徒然。岂惟廪赐皆民力，牛磨团团转几千。
土木形骸付等闲，祇应饮啜亦皆然。蒸来十裂已堪笑，何况长持饭几千。
涨水经春处处通，悠悠双桨夕阳中。谁教醉眼添诗思，不是松江万顷红。
顺水知人欲到家，扁舟拂地过天涯。寄声幕下红莲客，稳放银河八月槎。
当年玉帐抚辕门，鼙鼓声中十万军。妙畧未应随手尽，诸郎才气各凌云。
大手从容静塞尘，人间犹诵病参军。诗家态度公能继，还见春空蔼蔼云。
珠霰瑶花糁暮天，乱侵酒琖洒吟牋。须知望雪亭前客，不学袁安闭户眠。
郊原草木尽枯荄，重雾阴云扫不开。骑马拥袍何处好，梅花门外探春来。
塞上何时谢抱关，优游琴酒旧家山。小桥小艇相过处，横径横塘一水间。
客里相看常草草，酒边一笑莫匆匆。明朝各自东西去，回首江山宿雾中。
郭外青山带势斜，松篁深处子真家。年来钲鼓浑无事，卧看残阳映落霞。
谈经长下董生帷，知有蛙鸣在曲池。说似青衿来学者，莫因聒聒乱心思。
春来蛙黾满陂湖，勿为繁声便疾渠。万物尔时均长养，洒灰未可信前书。
水畔萤飞雨过时，天涯逐客独思归。惯听相应昏昏月，好在横塘旧钓矶。
州县徒劳可自咍，便怜三径老莓苔。拂衣未作归来计，且把黄花到处栽。
正色最宜霜后见，清香自是药中珍。明年把酒东篱下，采采何如旧主人。
节过霜风衮衮来，幽丛浑欲卧苍苔。故知短簿朝天去，更为渊明特地栽。
长笑麝脐难作敌，未饶沉水独称珍。移根只好留闲处，不见纷纷药市人。
三载相从乐有余，也知志业在诗书。柳亭蘸甲分携后，更有何人得似渠。
寻常送客一樽酒，醉聴离歌亦惨颜。今日匆匆折扬柳，高阳关里唱阳关。
百金买得玉麒麟，千里看他气欲犇。知子犹能守家法，不应骑去傍人门。
多谢故人怜逐客，不辞追路到吴山。谁知别意添凄断，却送归舟出北关。
腊尽江梅未放春，欲将何物赠情亲。端居陋巷有真乐，寄语吴门老丈人。
明朝八蜡徧群神，今日风光渐可人。须信少陵能体物，分明腊近已含春。
午枕昏昏迎好梦，斋房寂寂称幽人。却思寒夜诸公子，解作霜台一笑春。
云琐兰皋十畆园，苍官青士自譍门。何须风雨遮来客，应怕莓苔有屐痕。
当年诗酒早盘桓，无数萧萧碧玉竿。雨箨风梢如好在，故应知我转头看。
门外游人拨不开，城阴小径点莓苔。疏枝淡蘂深深处，只有春风自往来。
梦中眉目尚分明，一过空堂百感生。怀抱牵衣今已矣，春风渺渺暮潮平。
闻道三千惟一心，未应百万怕王寻。可怜千载兴王地，城郭摧頺树草深。
笑指蓬瀛第十洲，青山历历水悠悠。眼边江舸何匆促，寸步教身不得游。
尊酒都门昔解携，绣衣持节大江西。却寻十载经行地，半壁新诗手自题。
岩壁经春长薜萝，洞门乱石自嵳峩。山僧祇爱云长在，不道人间雨未多。
飞琼端是张公女，独对东风无一语。粉泪盈盈春欲暮，看尽夭桃作红雨。
山城红紫看犹蘂，野蝶游蜂祇漫猜。却是此中春较早，等闲行处亦花开。
此生贫与病相兼，从仕居闲两不堪。莫怪年来有茶癖，要看滋味在余甘。
迁善宜将窒欲参，此轩名损亦何谈。古来种种无非学，更好从头问老聃。
投宿山房第二回，壁间题字已尘埃。簿书奔走浑无定，更解偷闲几度来。
浩浩长河去不回，先生风采亦悠哉。累累古冢漫秋草，日暮牛羊自下来。
芦苇萧疏倚断垣，贾家犹有两三村。锄犁蓑笠纷纷去，知是先生几代孙。
涨河秋水日浑浑，独放扁舟过贾村。记得尘沙厌为客，初浮清汴出都门。
横塘归路尚间关，环翠轩中几往还。山水祇应随处好，不劳回首白云间。
好是清风五月寒，便教忙杀也盘桓。最怜池水荷花满，不与诗翁一处看。
帘卷清霜晓尚寒，好峰重叠在阑干。登临每恨青山远，今日青山枕上看。
方沼圆荷十数个，短墙新竹两三竿。凭栏尽日犹无厌，却借行人一饷看。
得得来寻斗野亭，亭今已作镇官厅。壁间多少新诗句，见说当年聚德星。
忆在河间醉柳亭，十年南北叹漂萍。举头河上如相识，多谢逢人眼更青。
忆昨篮舆出城郭，灵芝轩槛共徘徊。故人短棹今天末，斜日湖山我独来。
病躯自觉海天遥，瘦马谁教作意跳。也是诸侯老宾客，不妨造物恶相撩。
兰陵公子留题后，野草闲花变四时。惟有此君犹好在，年年添得岁寒枝。
亭亭一气自浑沦，蔼蔼和风与庆云。画手千年聊写似，岂知天未丧斯文。
每欲扁舟老江海，不堪五斗尚尘埃。烦君且觅天台纸，待取横塘居士来。
客心日日是尘埃，寄语家山好在哉。流水松风无梦寐，谁能特地抱琴来。
庐阜远公真好事，白莲社里尽高才。师今更不曾沽酒，底事渊明日日来。
白髪庞眉一老僧，扫除缘事室如冰。案头唯有新诗轴，自说风流令尹能。
天涯此日逢周子，海内今年得吕侯。自笑种顽终不比，可怜迂阔暗相投。
石桥松径入招提，尽道分明是虎溪。却恨归鞍太匆促，不能月下听猿啼。
东林未到闻人说，护国门前最逼真。亦有远公能好客，他年同作社中人。
偶过清轩坐饷时，道人煮茗索题诗。红尘六月门前路，疏雨泠泠滴小池。
一赋流萤二十年，短篷还是未能眠。此生扰扰何为者，寄语诸儿各勉旃。
酒酣诗卷几赓酬，十载光阴一转头。休听空阶鸣夜雨，何郎双鬓不禁秋。
唤我来看访戴图，溪山惨淡雪糢糊。扁舟也待江湖去，更有王维妙手无。
莲社群公迹已陈，壁间诗句尚清新。湖山俛仰成今古，更好留题遗后人。
楼前湖水与隄平，湖上周遭翡翠屏。徙倚阑千聊寓目，知公教我醉时醒。
藕花乱点水中天，小雨轻阴淡暮山。试倩舟师连荡桨，要随飞鹭过前湾。
鸣琴余暇即湖山，飞鹢传觞缥缈间。只恐双凫朝帝所，不容长伴老人闲。
几年尘土客京华，梦到西湖佛子家。今日扁舟还似梦，不知流落在天涯。
苹末浑无向晚风，湖光湛湛磨青铜。平生个处要如许，尘垢从今一洗空。
雨过孤峰濯翠鬟，亭亭倒影夕阳间。夷犹待看湖中月，可奈城门欲上关。
借马登高日已曛，一尊眊矂自相亲。可怜山奥无多地，著尽秋来没兴人。
病告看看近两旬，登高一一听诸邻。佩萸谁是佩刀者，落帽多应落解人。
一牛动是万钱值，墨指一作何纷纶。安得田家真有此，坐令四海无饥民。
出处由来祇一涂，区区分别欲何如。试看信手作毛角，绝胜当年陶隐居。
春日横塘绿渺漫，扁舟欲去重盘桓。谁教向晚亷纤雨，又作残春料峭寒。
春来几度过灵山，不觉穿林锦箨斑。可是人间未炎热，冷泉终日自潺潺。
周遮岂得吾徒事，省浄还为世俗嫌。若把清风召人客，已应赛过水晶盐。
长空翳翳木落处，流水浑浑沙尽头。安得此身生羽翼，眼中长见钓台秋。
钓濑沉沉月一钩，鱼龙夜夜尽回头。狂奴活计非公意，乞与江湖万里秋。
学道谁言百不忧，栏干尽日倚楼头。须知横雨千山暮，不比西风一叶秋。
扰扰争碁局与筹，也知一著在前头。终朝下手浑无处，为底无人问奕秋。
请公早早泛虚舟，多少行人在渡头。看取清风起苹末，片帆歘过五湖秋。
平生有志慕前修，叹息因循渐白头。端向岁寒看松柏，始知凡木不禁秋。
岭北无端去抱关，岭旁便是旧家山。回头试觅归时路，只在行人顷步间。
去去来来今几秋，霜毛渐渐满人头。束书匣剑平生事，斜日江山独倚楼。
扶疏弱柳绿初匀，哑咤黄鹂语未真。行路逢春浑不觉，却须说似探花人。
世俗亦知千里远，却将凡马被雕鞍。何人欲识真龙种，好向岩头子细看。
曾陪杖屦古荆州，十载光阴一转头。扰扰红尘长满眼，峩峩三岘独横秋。
当年一笑得英游，共吊沉碑汉水头。回首鹿门高遁去，人间姓字亦千秋。
先生见告汉江上，居士归从庾岭头。白日火珠无玷翳，闲花野草是春秋。
新麦纷纷落硙时，旋看片片作银丝。先生自足醍醐味，恻隐犹怜穉子饥。
山上徜徉湖上归，月明千顷浸玻瓈。明朝有客朝天去，多少红尘在马蹄。
客到需堂日已曛，从容樽酒话情亲。欲来却去知何事，笑杀当年访戴人。
簿领他年解印归，尚怜江上子鱼肥。扁舟不学鸱夷子，只要清陂作钓矶。
午枕欹时睡思迟，含风百顷碧琉璃。人生适意当如许，莫遣尘埃外客知。
取次题诗留屋壁，从他传唱落渔家。禅翁好事还堪笑，枉却青青一尺纱。
主人还往多佳客，小阁逢迎不计时。蘸甲一杯梅福醉，挥毫半壁子云诗。
雪消谿谷已含春，雷动枪旗一簇新。解道人间最仙景，风流无复杜陵人。
楼头满眼是湖山，瑟瑟清风燕坐间。三伏长涂走尘土，他年记取此时闲。
霜风猎猎动旌旄，月落天低锦帐高。旋放洮河三尺水，洗磨十万血腥刀。
九月都门风薄衣，夜碪声里鴈南飞。野人不识长安乐，且趁鲈鱼一棹归。
朝米暮盐何日休，尘埃满面霜满头。草堂竹阁压秋水，几时和月弄扁舟。
制胜关头雪未融，崆峒山下又春风。此身不及泾川水，漾絮飘花日向东。
最怜修贡自峨岷，拜赐中天雨露新。好为先生载嘉句，却愁纸价涌京尘。
潘生地下骨应朽，妙技犹藏天府中。刀笔未应当好赐，不如分付与诗翁。
刑名去取漫忉忉，惭愧官家五色毫。老矣弟兄无用处，只应警锐属儿曹。
杖履寻常行乐处，不论小径与幽亭。谁知苍莽千峰外，尚有仙山一点青。
江边问舟子，潮落几时回。野店无灯火，还须明月来。
曾录新诗数百章，简编从此有辉光。当年俱是江边客，今日早为天上郎。竹叶一樽鱼似玉，梅花三弄月如霜。边城乐事还随分，莫教终朝有底忙。
分明喜色满眉间，谁怕霜毛作老颜。况有杯盘留客醉，不教风雨为人悭。子真最爱横塘水，居士新迁巾子山。唯有诗坛小工部，吾君未可放教闲。
石梁天绝赤城深，影落沧溟几万寻。金策若回聊为说，慰予终老爱山心。
贺老旧时宅，平湖照眼明。鱼虾无远近，菱芡自生成。历历疑犹见，纷纷尽肆耕。斯民日牢落，无路问鱼并。
园林飒飒正飞沙，欻见东风第一花。画里有立场还会么，分明竹外一枝斜。
柔条乱蕊照人寒，多少冰姿在笔端。迥出暗香疏影外，诗人莫作一般看。
冰茧连槽无点翳，忽惊雪片满寒枝。须知造物生成处，也似毫端拂淡时。
茂陵雪片追方好，乱点铅华却不宜。多少人间春色在，未有写尽向南枝。
二子追凉古寺东，阴阴绿叶散清风。荜门蜗舍日亭午，试问此风同不同。
忆昔初辞九棘班，齐坛授銭气桓桓。边民惯见平安火，天子新除侍从官。此去一年聊许借，从来五袴不愁寒。进贤自是平生志，看取他年头上冠。
咨尔学者，学古之道。惟古善教，有伦有要。其学维何，致知格物。对身而诚，物我为一。匪曰我私，推之斯行。亲亲长长，而天下平。
温温刘子其美璞，斯文有传与敦琢。始乎致知物斯格，沈涵充积卒自得。众人巧智独敦朴，众人迫隘独恢廓。众人利欲独淡泊，洞然无碍油然乐。
静处观心尘不染，闲中稽古意尤深。周诚程敬应粗会，奥理休从此外寻。
性地栽培恐易芜，是非理欲谨于初。孔颜乐地非难造，好读诚明静定书。
知行蹊径固非艰，每在操存养性间。此道悟来随寓见，一毫物欲敢相关。
山染岚光带日黄，潇然茅屋枕池塘。自知寡与真堪笑，赖有颜瓢一味长。
矮作垣墙小作台，时邀明月写襟怀。夜深独有长庚伴，不许庸人取次来。
三年政化被生民，甘雨祥风溢剑津。解组幡然赋归去，攀辕无计可留恂。
未把阳关三叠吟，且将谬句写离心。千寻浩浩镡溪水，别恨不知谁浅深。
圣道由来自坦夷，休迷佛学惑他岐。死灰槁本浑无用，缘置心官不肯思。
不开鸡犬闹桑麻，仁宅安居是我家。耕种情田勤礼义，眼前风物任繁华。
今古乾坤共此身，安身须是且安民。临深履薄缘何事，祇恐操心近矢人。
彩笔书空空不染，利刀割水水无痕。人心但得如空水，与物自然无怨恩。
权门来往绝行踪，一片闲云过九峰。不似在家贫亦好，水边林下养疏慵。
松菊相亲莫厌频，纷纷人世只红尘。自怜寡与真堪笑，赖有清风是故人。
可怜萱草信无忧，谁谓幽兰解结愁。欲得寸田断荆棘，只消长伴赤松游。
室富真儒业，门多长者车。明经方教子，得第已荣家。性守仍知分，天然不爱奢。百年成古昔，行路亦咨嗟。
新生夸踯躅，旧德叹凋零。冷带商岩月，光凌处士星。布衣难得禄，白首易穷经。追想今何在，溪流对洞庭。
平时仰止在高山，要以亭名乐内颜。颠倒一生浑是梦，寻思百计不如闲。心斋肯与尘污染，陋巷宁容俗往还。坚守箪瓢心不改，恐流乞祭向墦间。
自嗟踽踽复凉凉，糊口安能仰四方。目送归鸿心自远，门堪罗雀日偏长。家徒四壁樽仍绿，侯户千头橘又黄。我醉欲眠卿且去，肯陪俗客语羲皇。
十载犹缁京洛尘，归欤那复厕朝绅。君今谈笑青油幕，我但巍峨乌角巾。江汉更从尼父濯，衣冠宁羡屈原新。欲赓孺子沧浪咏，会意须还舍瑟人。
鼎创新亭静更幽，四时景象镇长留。端如和气里谈笑，恍若春风中泳游。排闼山供蓝色重，凭栏水拥壁光浮。我来登赏无穷趣，好把篇诗与唱酬。
圣言天远海潭潭，独在潜心久泳涵。猥念百家非己好，妄将一贯与君谈。贤如赐也才知二，学若陈亢只得三。此道悮来因自足，却随鹏鸟话图南。
心源寂静映寒潭，每欲操存更养涵。顾我日思攀剧论，荷君时与得高谈。眼前旧识知多少，物外深交没二三。幸久相亲频握手，遽成分别又东南。
几树芬芳檀与沉，枝枝若占郄家林。风摇已认飘残菊，日照浑疑缀散金。仙窟移来成美景，东堂分去结清阴。我今不愿蟾宫折，待到蟾宫向上吟。
牛头山顶鏁烟霞，簷月松风即我家。筏渡有情新活计，袋空无物旧生涯。已将黄叶分双手，却攟白茅占一窊。会得懒慵归去路，索然忘鸟更忘花。
华构经营占地灵，浓岚环合数峰青。苟完公子方成室，趋训儿孙已过庭。岂止一时夸壮丽，定知百世享安宁。顾惟善颂非张老，祇贡汤盘往日铭。
良工创新第，潇洒侔洞府。经营未毕工，四面方兴渚。蛟龙忽夜徙，空中震雷雨。亲旧贺于门，主人迎孔户。连唤凤儿来，藏书几多部。为我张广筵，酬宾酌以旅。人谓主公贤，敦朴嗤峻宇。规模出心匠，务卑由乃祖。欲图久安逸，勿辞暂劳苦。忠孝阐门家，诗礼光族绪。居室云苟完，谦冲弥自处。玉石不分别，鹤鸡谩为侣。顾予局促辈，乡评少推许。尝游庄岳间，喜作齐人语。何幸天相之，幡然交邹鲁。早年钦大名，驰书聊以序。比来揖清风，谈笑挥玉麈。见之名利尽，久侍岂无补。素志以深酬，青眼犹相与。默念汤盘颂，未为倾肺腑。何当惠古风，锦绣施牋楮。妙曲诚寡和，取则凭柯斧。
济渡游丹洞，穿林惹翠云。迩来多野趣，殊觉少尘纷。笑日花迎客，临岩鸟唤群。真机皆自得，此道与平分。
吴兴紫笋，实产顾渚。唐昔底贡，阚山芽吐。隼旟出临，虎岩亲驻。邻邦刺史，金匏相遇。木瓜堂前，穿云浥露。烹蒸包发，及春未暮。天子称珍，分甘当路。今则不然，名毁势去。金沙弗湘，玉食弗御。敷荣穷山，牢落谁顾。如女失宠，空闺自嫮。请以千金，买长门赋。
平明坐早衙，投缿来相踵。讼牍鼠雀暗，吏行凫鹜拥。外台竦风棱，檄至亟须捧。以身为形役，劾去顾未勇。病骨痩栾栾，衰发希种种。
火云烧晴空，大暑金石流。行人口生烟，千里无停辀。胡为趣遵路，僚好挽莫留。自言为升斗，往日辞亲游。儿嬉膝前欢，三载不可求。所得较所失，轻重真不侔。于兹满秩归，子职冀稍修。微官亦何乐，触事有庶尤。米盐聒双耳，簿领昏两眸。畏首复畏尾，人役不得休。岂无读书暇，顷刻但少偷。幸此案上历，数日获到头。白云已在眼，喜色津津浮。我亦厌羁官，如苦南冠囚。羡子有行色，去若登昆丘。更书纵未下，投劾行当谋。
材大多不容，论刚苦难受。儒玄阅三朝，伟冯今白首。胸中有藏室，设张动掣肘。人言专城乐，聊结新安绶。独喜众毁言，不及河东守。三年四宝堂，红梅倾白酒。出处固有在，儿辈浪奔走。岂复恨典签，得州大如斗。
阳城拙催科，贾谊困迁谪。骑曹呼马曹，罚满何止百。一笑为阔略，坐免投此帻。铃斋父党尊，均礼不赐隔。人疑典午公，岂尝有此客。连年三露章，慰荐飞络绎。自惭骨相屯，顾使议见格。途穷窘论报，纸札谩摇擘。
紫阳如佳人，晻霭送征舳。含愁入长眉，尽敛故时绿。语儿已在眼，欢迎走僮仆。旧社问枌榆，新迳开松菊。还家聊作客，行色催辇毂。同升纱笼人，拔士有丰禄。会当出水镜，一洗凡眼肉。跻荣赤墀涂，雁门诗可复。
羲和无停轮，年鬓日夜改。惟有金兰心，岁晚依然在。颇忆四门馆，研席同诸生。聫名理朱穆，结驷留阳城。缟纻初定交，车裘容共敝。骏马驰春风，休沐章台市。年少未涉道，惟论场屋文。鼻息拂霄汉，心期勇风云。春闱鎻儒仙，试席两心竞。阆仙时乞灵，孤懿肯移病。喜君先得桂，时我犹飘蓬。鳯凰黄鹄叹，振手国门东。离群十周星，为僚一都会。涵牛鼎烹鸡，邑小非材配。理县不用谱，政如密与蒲。糗水代厨传，木索闲庭除。肯怜冰子穷，夜冻午不粒。绨袍累故人，口腹烦安邑。更迂长者辙，来顾空宇中。坐令羁官兴，不复叹秋风。
缺月耿疏林，凉飚拂轻袵。荒溪趣遵涂，客子敢安枕。自言赴铨府，试判取微廪。清时广招延，选部杂流品。门子萃金张，文人富曹沈。春秋两较试，器业一精审。探珠到渊洄，求金自沙墋。腾装分区区，蓄志常懔懔。家翁昔初仕，恬退声借甚。求闲绝外慕，行义鄙中荏。以兹久淹蟠，通籍才十稔。飘然宦游倦，遽以归休谂。优恩得世禄，纶告下绨锦。兄材济世美，圣读近天禀。所长皆盖人，无一可镌锓。摛辞昔贤均，说经余子噤。临书蛇蚓结，搊琴鱼鲔淰。辛勤客虞庠，藜藿就烹餁。谓当妙穿杨，百中羽皆饮。如何遭刖频，归步每踔踸。兹行定焚舟，已事空拾沈。将期冠群英，喜剧不能寝。
三吴炊未熟，祗命挈挈东。铅刀一何补，粮食赋頖宫。寥寥坐空庐，寂寞如扬雄。引脰望南境，不及马牛风。何如广文饭，终岁与子同。年颜吾老矣，痴愚心尚童。子虽齿髪少，操行一老翁。岂独友于厚，政赖博我功。儒玄各精诣，衮衮倾谈丛。欲知不常处，乃在阿堵中。
此子早树立，抗志高浮云。委蛇处州巷，颇以隽秀闻。挟书从我游，追琢益自勤。便便经与史，用志初不分。疑篇了咄嗟，确论摧纷纭。文辞近道要，见者笔为焚。差肩鲁诸儒，蔼蔼扬清芬。秋风济阳战，足扫千人军。只今呼贺酒，伫子归策勲。
寒斋篁竹间，墙屋久不葺。旁穿及上漏，雨过满床湿。忍饥哦诗书，亭午或未粒。先生自不饱，濡沫岂能及。出门有纷奢，囊空自羞涩。世事不如意，八九更论十。问君胡不归，肄业乃其急。自言苦心志，更觉聦明入。谁能学仲卿，夜抱牛衣泣。说经已铿铿，青紫真可拾。
寥寥里选空，龊龊士风丧。狂澜欲东之，泛滥不可障。词场自衒鬻，相与计留放。夸毗徒一名，倾排至千状。不知厉术业，徒欲挤辈行。黄生独往资，风义古人抗。悠悠衰俗中，此士真可壮。
江南一纸书，沉忧割中怀。嗟予足忧患，生世苦不谐。匆匆子行色，适与远讣偕。破涕彊出祖，尊酒不及排。还归坐讲肄，寒筿摇空斋。推门误相从，忽惊形影乖。谁云阻一舍，目断真天涯。念子早自力，清明播朋侪。触热赴夷路，跨马脚不鞋。自言取乡送，通显资其阶。临别何以赠，手板裁香楷。
乾坤一浩荡，小智自窘拘。低徊裈中虱，龌龊辕下驹。达人独矫首，抗志在八区。归来绕荒径，所喜觉迷途。时读穆满传，乍观山海图。林木净交荫，所见与道俱。谁能远羁宦，五斗一丈夫。筑阁者谁子，无乃柴桑徒。
斋居屏尘务，况复儒宫清。木落必粪本，祭菜敢不诚。瑚簋见三代，错落罗两楹。骨冷破梦境，虚窗坐黎明。祠官趣盥颒，珊然环佩声。巍巍素王像，视若四海营。当时杏坛士，与享彯华缨。乐教属昭代，弟子陈歌笙。端如从陈蔡，琴舞纷纵横。元功流万祀，德大遍诸生。
元丰诗礼将，勲略传万口。长城国西陲，寄托十年久。折箠笞黠羌，游魂屡穷走。羊公缓裘带，李广静刁斗。黑头已青云，日昃笑击缶。阴功与忠谏，二俱宜有后。绳绳丈夫子，茂宰最称首。不裁犹能裁，应有既尽有。丘坟三十车，习复不置手。尚友千载人，岂论骨已朽。芳兰秀深林，嘉芑就菑亩。宜为数旬客，顾作三日妇。行闻尺一来，内阁延枚叟。
我生任飘荡，所向如虚舟。谁能涉险难，入此正急流。行止两无累，自遂逍遥游。巉路岂不佳，夙意非所留。迎亲四门馆，登道初麦秋。政喜寝门近，敢言征路悠。山阳雨连月，平陆不可求。居将杂蛙黾，渚不辨马牛。淮湖共弥漫，以为行者忧。今朝好风色，歌笑轻阳侯。红鳞上圉圉，可以供殽羞。便呼拍浮船，甘味苴两头。坐待缺月挂，玉斧亦可修。酩酊聊自彊，淹速非人谋。数程次京国，犹待半蓐收。相从共蒲酒，赖有嵇阮俦。
剑不用置履，柏非可为舟。古来倜傥士，渠肯甘凡流。君材早迈往，华问驰交游。高文笔如扫，隽辨舌不留。白黑自了了，皮里藏阳秋。拥卷得渊旨，奋辞祛缪悠。身虽不求人，政自人所求。恢恢有余刃，所见无全牛。亨衢恐不免，位遇岂足忧。初官三语掾，审克裨藩侯。退公丰暇裕，问学日益羞。行为孔独诵，端以贾长头。嗟余过立境，没没谢蕴修。广文一饭足，其他非所谋。胜境定时访，良书亦可收。但恐与君别，无复往朋俦。
我诵大智度，非疾无日空。铜炉海岸香，亦复充净供。积数向洛义，而实未尝诵。凡诸有为法，实如幻泡梦。一字本不立，况有千百颂。不受一切法，乃簉预流众。于法有所得，十八成不共。妙理端会心，筌蹄那复用。
入门无行路，十顷涨方塘。藉叶受微雨，瑟瑟泻沧浪。石梁一何伟，延袤百肘长。临流两华屋，东西蔚相望。云堂始断手，润蒸松桂香。弛檐谐云卧，何殊赞公房。夜步庭除月，心与空水凉。世人侈居第，规永庇蒸尝。墓木未及拱，破鬻何披猖。何如施给园，千载绵宝坊。君看寺前村，至今俞氏昌。
古寺邻曹崇，怪石罗庭户。奇礓漫难名，鬰林不知数。集虚竦苍桂，左纽真独步。两诗照丹壁，好在支与许。却坐留芳轩，松竹发佳趣。山行未觉疲，更问劳劳路。
兰陵华腴姓，数不到吾族。何堪从子贤，变灭石火速。早搴东堂桂，宗寺副惇睦。迎亲官就此，半载欢水菽。方开万里涂，一蹶遽折轴。我时跼里居，十起愧骨肉。朅来访遗踪，徙倚寒溪曲。人与紫梅花，二俱不可续。忧端齐前山，东庄写松竹。
翻飞堕青冥，岩邑漫濡迹。脱无贤已交，久矣去移疾。兴州天下士，奇节非碌碌。魁然索价高，未肯轻沽玉。居闲时过我，端若右尹夕。文词天分工，沈诗更任笔。蝉连语入微，不觉听更仆。旧交半廊庙，勲阀藏帝箓。毋宁一麾出，不屈数旬客。五十始过二，荣途尚努力。才资况加人，何止什与百。是事姑置之，秋日方在翼。鲜鲜黄金花，冷艳照墙屋。郊原沐时雨，枯槁苏沾足。城南天息河，流水有令德。相携共击汰，泛此寒湜湜。
四海吴兴公，嗜学屏尘霿。妙龄仪天朝，献纳言必中。轩轩云鹏升，洋洋壑鱼纵。内庭大手笔，傅班真伯仲。武库富所藏，砥柱矻不动。肮脏妨居中，大观俄归鳯。归来一丘壑，弹冠谢王贡。嶪峨悬霤山，窈窕琦玕洞。奇礓不待辇，桐竹已前种。神畀贾长头，天扶孔独诵。衡霍缩地来，林深听幽哢。轩池揽风月，杖屦屏营从。山赀自足了，不待烧铅汞。斯文未应丧，审象俄入梦。岩廊翊元化，告猷无日空。上游倚韬钤，出听秣陵讼。方将脍刘辟，行酒赢万瓮。急流自勇退，惟深閟神用。行藏亦何常，此道圣贤共。终为岩野霖，且并苕溪葑。
石桥跨斯干，路转得佛庙。叩钟集黑衣，迎我千指閙。龙宫五十轴，金碧烂相照。空翠沾我襟，冥蒙认堂奥。无乃张公超，五里方术妙。邻居一逢掖，作名屣为倒。莫言山未深，终当隐玄豹。
神羊厌峨冠，铜虎出分土。一区久未卜，薄遽归无所。寓居得爽垲，众口粗安堵。委怀荣槁外，长歌乐韶武。自言倦霜台，笔端有萧斧。毋宁乞小愒，松菊问衡宇。未看武当山，聊踏南梁鼓。浮生皆寄耳，莫作飘流苦。要津况虚位，掀腾在仰俯。政恐尺一来，均人隔绥抚。
豺虎纵鬰攸，此寺神独赦。楼台倚山腹，碧瓦粲相射。奔崖插云霄，缩地见衡华。竹翠染僧裾，泉声喧佛舍。峰峦佳有余，顾揖真不暇。我欲陟山椒，嶝崄未应怕。摩娑旧圣石，政恐嫌俗驾。感慨明义师，徘徊一悲咤。
深公出东都，山色已清好。流行沧江上，快意时绝倒。洗尽眼界尘，招提迹如扫。众挽来灵山，世故亦相恼。平生爱山心，不厌更幽讨。扪萝开细岑，脱履藉丰草。聊烦坡陀石，坐此突兀老。是身端如云，去住殊未保。孤峰起孤烟，晴湖漾晴昊。宾主两忘言，可为知者道。
一官三语掾，驱车大河北。饭涩羹亦稀，哦诗写胸臆。作者非难到，已自入阃域。邮筒远相饷，我岂今衡尺。粗能擿陇云，亦不误雌霓。千里得行记，了了所见历。士材有如此，磊落固易识。寄语直指公，勿作寒蝉默。
邗沟别清扬，十稔限南北。羁游多面交，从谁吐心臆。初筵群玉府，香誉蔼区域。如何窽言加，进寸輙退尺。归来赋郊居，邀客赏冰霓。青云一蹙易，斜飞要游历。水镜岂无人，瑾瑜固易识。君子有常道，要不失语默。
陈本太姬封，卒以夏姬乱。君臣同宣淫，父子并遘患。直谏泄冶死，诈忠巫臣窜。郢兵讨少西，昊墟且为县。呜呼女戎祸，陈祚仅如线。余波及羊舌，伯石实首难。我行径株林，怀古一兴叹。流波似当时，惟有城东涣。
老人百念冷，看山独不足。未能寻地肺，聊复访天目。路出古浮山，木杪飞华屋。松迷突兀殿，云鎻窈窕谷。高阁藏复道，朱栏穿屈曲。羲和隐昆仑，借此休驺仆。小摘园中蔬，充我属餍腹。缅怀峨豸翁，草庐亲卜筑。意恃金匕药，终亦戢一木。不如学无生，妙谛祖身毒。
萧公老寺主，亦复知寻真。大同筑精舍，招延羽衣宾。园囿廓数里，严更纷徼巡。东宫奋鸿笔，纪事传坚珉。山基半吴境，高与帝所邻。伟哉古石室，空洞容千人。当年许远游，自此升玉宸。至今雪山草，灵苖杂荆榛。幽池湛寒水，亦说栖龙鳞。灵物有变化，谁能穷其神。窥临拟仙去，未信隔两尘。
蓐食起紫阳，憩寺始亭午。清幽释子居，山影落窗户。楼台互相临，云石粲可覩。阴崖溜清泉，甘美过牛乳。山僧立胜事，争以筠筒股。表公久游方，妙谛明佛祖。虽未众拆床，已见屦满户。相携环翠堂，身觉度飞羽。登临固已往，况乃真吾土。
往岁遇寒食，亲宾相与娱。飘零客异土，对之浑若无。岂不念佳节，寸心愁欲枯。花间有好鸟，劝我提胡卢。一醉聊自适，醉梦归东吴。
异县遇寒食，怅然怀我家。千里遥相望，各在天一涯。佳节无与同，冉冉悲年华。鸣禽花底聒，舞燕风中斜。物情各自在，羁束诚可嗟。
天涯遇寒食，嘉节无与对。独酌一杯酒，慷慨使心痗。来者复可追，既往那复悔。翛然畎亩心，敢忘犬马爱。之推自欲隐，去去何所怼。
嘉节遇寒食，春阴犹作寒。闽人不知重，浑作等闲看。饧粥不复煮，青枫谁与钻。开窗延霁景，修竹正团栾。翠眉双侍女，对此一樽残。
逐客已凄凉，矧复值寒食。花深日迟迟，院静春寂寂。雨余山吐青，日落霞扫赤。浙江渺何在，三月无消息。弃置勿复陈，吾心乃如石。
居官行两周，出郭劣半里。名称临汝守，初未涉汝水。今朝破巨浪，万顷寄一苇。源从天息山，此地乃其委。青嵩正北踊，紫逻复西峙。两岸千万峰，落影照清泚。下濑剧迅速，舟轻如激矢。周南滞留恨，此假聊一洗。怅无周旋人，同载如郭李。似闻汝阴湖，扬尘清颍尾。醉翁漾舟处，无复碧染指。岁月供感概，人事有迁徙。兹水美洋洋，正堪行乐耳。
清汝如荆溪，不异我州里。奔流相豗蹙，敢谓衣带水。携宾泛漫汗，画鹢延缘苇。出城散腰脚，朱墨逃纷委。却望城中塔，烟林隐孤峙。何人貎清景，墨笔可就泚。幽寻要关楗，善饱未遗矢。尘缨政堪濯，凡髓亦可洗。不须学东山，韶颜载桃李。顾当似白傅，玉粒炊船尾。脍缕斫鲜鳞，遣客动食指。风流得意事，一官不愿徙。脱有戚戚时，晤言消之耳。
浮游五岭南，屐裙遍迁客。宠以鼇冠诗，独步文章伯。十年未得调，浪有声华白。来寜未死叔，知费几马策。相携泛清汝，壶酒映山碧。肯嗣陈留风，一笑饮为剧。清途子初延，我老欲投劾。出处政参辰，此欢寜易得。
吾州两支邑，伯季俱鸣琴。清谈一倾倒，亹亹正始音。文室赖芝兰，药笼资桂参。猥示晏楹书，什袭缄藏深。好事识雅趣，扬美知孝心。跻荣荷门基，行矣勋业寻。
锦溪足墟落，高陆推繁华。岂惟邑屋富，政自山水佳。幽清背人境，千柱梵王家。巍巍二子亭，云表飞簷牙。我生功名忤，岩壑为生涯。山僧类祝田，施薄求者奢。乞书鸣刹疏，无鹅惟泼茶。一笑为涉笔，勿笑蟠秋蛇。
文苑无飞声，碑板谬见赴。结因时佞佛，书美间谀墓。从僚乞正书，见许不嫌屡。虞筋与柳骨，浓纤皆合度。浮海观鸿戏，抉石逢猊怒。吾文敢言绝，骥尾蝇所附。它年翰墨场，不朽知有助。
迎宾一红亭，栋宇飞半岭。松筠引幽步，以渐入佳境。阴风起涧壑，凛冽噤蛙黾。归云拥僧裓，飞溜入茶鼎。搘笻薰风阁，玉溪两峰并。中阙认牢山，一点烟鬟整。我来见所见，赍恨在俄顷。丘樊绝泥滓，钟鼎值机穽。老逐黑衣居，此心真炯炯。
震州推不去，游食岁月久。尺一从天来，换作秦头守。迎新无竹马，记旧已刍狗。迂愚敢护前，警发赖鞭后。独坐百花堂，还忆百花酒。
春波涨酦醅，绿净疑染黛。神女昔江臯，玩珠仍解珮。沙光射目明，浪影摇风碎。乐哉今日游，放溜舞滂湃。华觞挹空阔，叠鼓助击汰。仰视白铜堤，岑楼飞彩绘。游女凭危栏，纷若五家队。真想谢窘拘，意有千里快。远岸指烟蓝，飞流罗水硙。尚想竞渡时，千船唱何在。
善财叩补陀，大千一弹指。我行无神足，重趼二百里。中年逢百罹，所欠但一死。稽首闻薰王，觊以俗障洗。鱼山彊赞述，文污梵书庋。自怜迷本闻，云何见大士。觉与所觉空，根脱不用耳。圆融声度垣，变现月映水。臂目恒河沙，如幻本一理。以是见观音，文殊亦如是。
我欲乞襄阳，驱车岘山址。文吊杜征南，酒酹羊叔子。披榛访二碑，事辞俱俊伟。高贤千载后，遗魄犹登此。一官推不去，事故违愿始。不如造干明，山名亦相似。交流千斛乳，未减汉江水。遐眺真不恶，悲伤未烛理。湮没与垂名，趋死皆一轨。我与同游人，痛饮共择旨。生前一杯重，恨山无石髓。预忧名不传，却笑邹从事。
山随宇宙结，千古真苒苒。登临足揽胜，兹来余复忝。山椒耸太华，夷路谢跻险。溶溶鸭头水，绿净衣可染。渔师网槎头，尽以红鲜掩。金刀鲙缕飞，来佐华觞灔。前修俱鬼录，勲阀谩琬琰。谷虚禽响答，月皎烟华敛。同登幸旷士，形迹孰拘检。长啸揖清流，一洗邹湛谄。
秋霖喜新霁，裹饭山中游。遥指大夫桥，闲泛野人舟。追随得胜客，雅趣同沧洲。山路已清绝，颢气况蓐收。乱石蹲狠羊，苍官耸髯虬。古寺亦何有，森森潇洒侯。忘怀一笑粲，更以大白浮。翰林廊庙姿，席珍韫天球。如何问三径，更复寻一丘。升高涩投足，陟险眩回眸。洞庭四万顷，旁占铛脚州。中有东西山，千奴熟霜秋。孤亭快写望，欲去更少休。菟裘便可卜，何必依先畴。徘徊共怀古，徂岁真如流。封侯昔此地，顾余乃诸刘。一朝失茅土，窘急须人周。雍门曲池叹，事往将何求。云木余参错，烟岩自深幽。人生行乐耳，慎勿曲如钩。
宴安毒于鸩，嗜睡真成蛇。揽衣待明发，是味岂不佳。天宇自澄穆，群嚣肃无哗。喔吚鸡一鸣，众星犹撒沙。皂荚颒头目，杨枝清齿牙。炉中结愿香，净几对名花。澄怀覩道秘，浮念无由邪。欠伸起三昧，云锦升朝霞。
野饮政自乐，何庸拘束交。穷居阙醇旨，逼此岁欲凋。冷仙歘照坐，开尝惊韵高。秋空映黄菊，气澄扫微霄。携之寿佳客，岂讳十里劳。供酿者谁子，颇疑人姓焦。三杯反淳朴，一醆破鬰陶。酒材兼谱至，我醉吟今朝。
迷涂不自觉，坐见六秩交。霜髪凛无几，况此日夜凋。所寄在酒盏，倾银不辞高。浇我磊块胸，那复气干霄。手开赤泥封，不办呼孟劳。乍纾愁膓回，亦沃渴肺焦。君甚似江州，愧我非姓陶。为僚且亲串，酌我非一朝。
叩门赤县尹，来饷青州酒。底贡上天阍，余沥到衰朽。开尝正及卯，醇旨异失酉。公不数瑶泉，家还卑玉友。我时苦无悰，愁绪不论斗。纷纷方寸乱，飞絮起风柳。呼儿共一尊，盎盎纯气守。岂惟诗胆大，更觉魔军走。寄谢魏阳元，频望扫愁帚。
三吴汗漫游，弥月沐风雨。归来骇贫舍，忽有金刚杵。岂惟心疾失，顿觉头风愈。句如冰壶清，格类瓦棺古。五言有奥境，此段得笺诂。吾衰久寂寂，笑人忧邓禹。自贬岂不能，趋竞虞姗侮。洞庭岩壑秀，信美真吾土。秋涛浮乾坤，日月互吞吐。中有七十山，招提称踵武。归命两足尊，一洗俗谛苦。但喜经翻贝，那知檄驰羽。钟鱼走诸刹，袵席讵安处。洞天隔尘寰，仙境一二数。毛公金丹成，拔宅已轻举。空余朝斗坛，遗址犹可覩。法城有龙象，今作西山主。净瓶逗真机，松枝代挥麈。示我第一义，金篦破昏瞽。清游怀清标，所恨隔笑语。茅庐新塈涂，户牖木仅斧。剧谈伫公来，相望十里许。
荒鸡号将晨，不改风及雨。高贤两投分，定交从臼杵。心期久弥坚，胶漆比孰愈。有初顾隙未，卖友起中古。五交有形状，孝标能训诂。邈哉弹冠契，王阳知贡禹。乘权献巧妍，失时輙轻侮。管鲍贫时交，此道弃如土。孟尝唾其面，愤懑聊一吐。翟公书其门，薄夫常接武。蹇予不知量，拔士偏寒苦。见欺多校人，核实失子羽。归来蓬蒿园，吊影甘穷处。知旧弃如遗，那复见比数。谁知荆州丞，厚德能克举。任安穷不去，平仲久更覩。诗文连慰藉，词锋设宾主。剡藤快展读，如坐对谈麈。惜哉华国文，乃以观蒙瞽。舂容写河汉，寒窘笑三语。才凡特俎豆，德薄更藻斧。玉巵实无当，深恐累称许。
相从十日欢，预恐别泪滴。重谋访林壑，庶复延晷刻。好山尘一舍，何惜蜡两屐。东湖浸坤轴，浩荡鹍鹏击。方舟稳睡余，帆已收硖石。东山号紫微，数殿耸金碧。我祖炼金膏，井湫湛寒色。飚轮已仙去，千古留玉液。当年善逝师，福壤眼独识。上方子亭高，俯睨众山脊。空蒙云海宽，想像人境隔。夜投涵虚阁，万籁森已寂。软脚旋呼尊，亦复两颧赤。黎明登西山，岌嶪动人魄。华榜揭灵池，审公存故迹。高堂坐白衣，巍巍妙智力。道傍两精舍，联步遍游陟。赞山特超峻，四双旧飞锡。绿猗环高竿，苍髯矫千尺。吴越峰峦秀，罗列在几席。情赏未云厌，六龙俄已昃。转溪遂分袂，恻怆不能食。还家得诗筒，妙语粲珠璧。具载黄湾游，恨不逐飞翼。流光信驹隙，薄宦只鸡肋。他年倦招寻，画图追旧历。
夜闻刺豕声，哀号欲趋死。黎明肉入馔，念之难启齿。口腹我可賖，性命彼所恃。右军惋烹鹅，东家嗅供雉。
长卿已倦游，十年安泽国。越鸟巢欲南，鹧鸪飞懒北。会予亦蹭蹬，从子寄岑寂。有酒时相邀，欢饮终未剧。今当大火流，似闻姊丧释。羽书静追呼，乐禁通考击。扫除北窗凉，招速东床客。暂勤车骑都，来辍春秋癖。白啖苦无赖，红颜因暂惜。畦蔬撷菘韭，园果剥梨棘。金虀荐子鹅，银条脍玄鲫。弓弯舞袖宽，珠贯歌声激。景升陋三雅，淳于能一石。拟取醉辖投，慵持诗烛刻。浮生百年幻，且尽一朝适。莫待佐稽山，对案空相忆。
渊明事独往，谋酒不谋国。引壶自酌罢，高卧幽窗北。孤松供盘桓，五柳伴幽寂。时赴中道邀，未觉体小剧。八旬弃县令，忻若重负释。安石登冶城，清谈工剖击。竹林事游燕，百金费群客。丝竹聊写情，副此桮铛癖。岁晚白鸡梦，颓龄天不惜。二士俱好饮，世运属艰棘。身今扫闲轩，红蕖荫鲂鲫。远挹环峰秀，下临湍水激。得酒且尽欢，何人寿金石。不如更添烛，夜漏淹晷刻。醺酣便逃禅，酩酊非阏适。从教醉谬误，黎明不能忆。
我本丘壑人，负乘輙致寇。归来卧湖海，梦断三接昼。尚余忧国心，带眼日惊痩。腾装居景山，飘飘云出岫。门无长者辙，相见谁肯就。吾甥相国孙，款我裹粮糗。禅关有圣解，已语则无咎。两庵同相攸，卜邻殆天授。登盘无槟榔，客居必见宥。富贵应自知，不询唐举寿。
春风散顽阴，我亦除积疴。客居有园林，得暇輙一过。残梅雪尚积，曲沼春已波。傥或不近酒，如此推迁何。
人生身后名，孰得还孰失。岂若一杯酒，聊复得永日。如何杜陵老，感难百忧集。不饮孰忘忧，饮多或生疾。惟其疾之忧，已矣两相直。
属疾大废食，始进一麦麻。客至阙均礼，呼儿办瓜茶。冷落乏胜事，病苦将日加。儿曹解人意，为泼闽岭芽。山深生意足，香味冠百嘉。依稀仙掌露，仿佛石桥花。过盏谢新法，失杯戒憎蛇。甘我舌三寸，浇我书五车。余沥均学子，少长各有差。何须待鞠卺，此段固已佳。人生草头露，迅晷堪惊嗟。适意贫亦乐，钟鼎来何賖。今朝复何幸，濯暑分流霞。苏息问苍生，欲泛牵牛槎。
山翁彻骨清，日饮一瓢水。天公隐其穷，殆将贻石髓。先敕西神君，一派疏清泚。初惊石罅出，盈科来未已。其潴为渊潭，其汇则沼沚。酌比九陇泉，饧味参差是。一瓯紫笋春，牙颊留甘美。余波共濯缨，溅沫邀洗耳。山中有异事，喜甚屐折齿。长安昊天观，秦吴隔千里。妄云脉络通，道人真疏矣。寄语赞黄公，未应停水递。
贫厨不举火，素拙没与干。拾煤未为饥，犹有食一箪。拜嘉欣二醤，顾尚阙晨餐。快啗乱蒸肫，那学武子奢。瓶中乏储米，请粟望子华。佳醢得新味，羞豆应当加。
盎盎鹅儿酒，风巵起微浪。何以侑芳樽，莼羮调得醤。彘肩与鱼乙，佳惠过台饷。黄雀酿披绵，江鲟斫玉板。对之无留觞，固已号佳馔。持此配藜羮，更增贫士赧。
此君如佳士，得一不为少。如何弥岗峦，十里青未了。泉源湛山椒，红亭藏缥缈。奔流泻万丈，穿林下萦绕。居僧惜泉出，少借作溪沼。冰霜溅沫乱，琴筑仙音杳。水竹自莫逆，独厌逋客扰。我亦愿结交，禅房寄深窈。门前石盆潭，奁镜澄不挠。寺后仙人壁，崚嶒插云表。卜游已经年，此志幸不夭。菟裘在何许，清境吾将老。
我生不如意，十事常七八。穷巷属中秋，乃有长者辙。相逢急呼酒，坐待盛满月。那知天所閟，不吐冰轮洁。王孙神肤清，与月真莫逆。牛渚舫中人，武昌楼上客。千古明月句，腹中无一阙。我穷輙相累，昏灯照愁绝。窗蕉响疏雨，杯负琉璃滑。岂无仍圆夜，又恐间何阔。呼童歌呜呜，一笑助耳热。
侨居始定交，寄诚用缟纻。命驾轻千里，次亦推嵇吕。衰俗日益偷，此道弃如土。如何五载间，七返慰羁旅。峥嵘听崇论，璀璨惊韵语。江湖风浪高，愧子蛟龙苦。
家贫困百须，禄廪不时给。接淅不渍糠，孤斟但饮湿。长者车辙至，园蔬亲掇拾。主礼不如意，八九更论十。牛心饷会稽，猪肝售安邑。兹事固幺麽，力亦不能及。
聚书三万卷，断自典与坟。籯金固已多，是家那得贫。平生谢杂好，童习至白纷。幽经与怪牒，一一储心君。坐令说今古，奋袖真如云。何当过藏室，手披至宵分。时时咀熊胆，辛苦以佐勤。
君家髯御史，百疏婴龙鳞。死喜作忠鬼，生甘为旅人。高节渠无继，从子盖其伦。危言对便坐，肮脏不顾身。重道轻禄仕，无寜常隐沦。它年青史上，牵联书直臣。
潜山赋归来，卜筑聊自憇。岩壑发天藏，桐竹如手蓺。寒泉西神派，那复问水递。割甘饷儿女，伐木课童隶。意行及趺坐，宴然契真际。诚从古人求，三隐真可继。
中年灯火读，阅遍汗简青。岁晚得奥境，领略在六经。肯薰班马馥，要续丘轲灯。只今未康济，斯人尚郊坰。
乱后等蓬转，风雨摧敝庐。寄身菰城南，诛茅缚幽居。家山在何许，清梦时一如。南鸟毎怀越，北马常嘶胡。天狼今未落，中原犹羽书。归欤不即赋，此心耿朝晡。一廛肯相容，卜室终桑榆。
失势水投石，得时山压卵。富贵亲眷稠，贫贱交情断。叔世浇薄中，风谊如君罕。生涯一舸风，何门不堪款。龙坂不著脚，乃数访幽散。语离大匆匆，寸心常不满。
皦皦常易污，容容毎多福。为嫌狙赋三，乃作龟藏六。平生经纶手，都在十围腹。似闻纱笼人，尽力欲推毂。柬之今已老，鹤头来要速。
吾君急升平，元凯登二八。赤墀拥豪俊，青云启涂辙。岩居及川观，号召无虗月。徴君笔瑞世，制行圭玉洁。向来端神羊，不畏龙麟逆。峤南归兴动，只作数旬客。迹虽遁烟壑，名常蔼云阙。果膺尺一书，赴陇催装发。遂恐长乌府，席与群工绝。眷言国步艰，敢惮泥涂滑。牛刀剸繁剧，鹏翅摩空阔。相期扶中兴，何止得官热。
古殿藻井高，榱桷穷壮丽。黄金四佛榜，煌煌曼卿字。廷中桧异状，封植天嘉岁。直干龟鹤年，樛枝龙蛇势。阴森历九朝，知阅几兴废。石根青铜柯，孤高方得地。应笑凡草木，俛仰见癯瘁。缅怀陈季年，三阁事瓌异。后庭唱未阕，已作堕井计。独此岁寒姿，与佛常阅世。寄谢青牛宫，勿轻大雄寺。
故人具鸡黍，相携登赭山。松桂蔚回舍，上已烟霄干。阴风起天籁，误听号惊湍。新寺粲碧瓦，突兀数十间。君恩锡香火，以报顾复艰。亭亭无愧碑，银钩墨初干。蓼莪避顾孝，汝坟起周盘。罔极畴不念，致此良独难。彭城廊庙姿，报国剑锋寒。末途御魑魅，鸢堕隔生还。荣枯信反衍，谁能保常安。徘徊积庆堂，老鼻一辛酸。
朱藤花堕影，罨画因名溪。林壑莽参错，鹈鴂挟春啼。刺船未云久，眼明古招提。入门赤泥亭，石梁亦可跻。佛殿制淳古，凌空飞拱枅。凄其念陈祖，此境尝幽栖。虾滩弄竿线，龙卧聊蟠泥。一朝风云会，起舞随荒鸡。兴王岂细事，荒陵出金犀。贤愚同一丘，莫厌青鞋胝。
下若水沄沄，佛寺古邑西。开帆但五里，不到将噬脐。怀古展清眺，崇阁聊攀跻。法生有鼻祖，乐此山与溪。自言孙子贤，兹地兴王基。覇主受九锡，二纪承梁齐。空余阳乌阜，石人卧荒蹊。绿满天随家，岩花伴幽栖。留传杞菊堂，墨妙悬榱题。秀色有他岭，招寻更杖藜。山林且放诞，边城多鼓鼙。
立我谨外揵，逐物戒内热。樊然辨物我，此意犹屑屑。是身本虚空，何者为六结。虽慧念不起，虽定照不灭。无我与我所，观亦于何设。右臂弹已化，左肘柳方蘖。顾君进此道，遗我自朝彻。不见鲁东家，意与我俱绝。
俗物败人意，作吏七不堪。朅来东蒙遇欢友，角立杰出推江南。英材百汰挥利刃，夷量万顷澄寒潭。弱龄文采照金殿，荏苒立境衣犹蓝。铜章来踏瑕丘鼓，邑屋欢康无疾苦。春风郊外正酣酣，笑指丛祠两骖舞。猛抛簿领乱回回，戏看油碧声如雷。不遣韶光浪湮灭，桃已蒸霞柳飞雪。超然危立俯河干，抱城清泗鸣惊湍。谪仙秀句但碑板，无复真迹龙蛇蟠。君不见聪明文思抚寰海，四表上下腾光彩。破椽欺魄炉无烟，豪气英风亦何在。荒郊遗趾望中来，遐想千古令人哀。祖龙巡幸亦琐琐，从臣徒向苍珉开。豪华岂复灵光殿，峻峗谁知季武台。耿耿星河挂窗牖，未跨归鞍犹捧手。同门早岁气横秋，年大饥寒依秫酒。俗儒醒醉尚不分，金马玉麟名远闻。小县鸣弦烦卓令，冷阁问字疲子云。五斗不归俱委琐，邂逅为僚天赞我。金兰缟纻未足夸，嵇吕命驾何其賖。官寺相望无百步，泮林正对河阳花。坐令荘舄忘吟越，亦复无心存魏阙。蒲酒相从未有涯，祭灶请邻才一月。
颐堂昼卧清且闲，了无尘霿来相关。俄然正梦半山老，练裙葛帔泉石间。抵掌称谭因饷砚，微凹浮墨光如电。自言繙经视草时，落纸云烟皆倚办。山颓梁坏空遗祠，觉读其书寐见之。勉令勲德复蔼蔼，佳兆若此真非衰。少瑜昔梦青镂笔，江淹重锦完成匹。明当辞艺骤惊人，千里从今期一日。
元丰功成身退闲，钟山小筑掩松关。莘莘学子求卒业，说经閙若阛门间。木铎兹文繄笔砚，紫绶垂腰眼岩电。似闻一日置心猿，道德功名无不办。配食孔庙时烝祠，子生其后不识之。文章津源已默付，名爵岂待颜髪衰。向来李峤梦双笔，至今辞藻无伦匹。纳鉴唾口难细论，谓言不信有如日。
仙曹无事身得闲，午睡绝恶呼当关。榻施籧篨独展转，梦觉不离周孔间。官出砚州初乏砚，过眼罗纹如过电。半生用一即墨侯，颇欲易之贫不办。旧闻梦砚湘君祠，乃今神异真类之。秣陵真儒岂虚授，文字之祥昌不衰。擘牋亹亹称名笔，正始微言欲俦匹。终当辞藻瑞朝廷，更请焚膏勤继日。
海邦邾莒固多品，此族称珍乃其伯。沈泉湘瀹付饔宰，姜桂煎调奉佳客。视书已觉明病眼，点酒偏能醒醉魄。君看忧愤不眠人，快啗取厌亦何择。岂如吾曹饮文字，舆台不复沾余沥。昔官余杭饱下筯，两载杯盘厌凡核。朅来瑕丘问鲑菜，樽俎遍索未云获。愿从褚公弃千万，免使刘郎鞭二百。
箨龙初萌豹文点，味阙盘飧心正慊。二公好事为髠锄，一日分甘香掩冉。小靳全胜沈道虔，纵取何殊范元琰。趣令庖宰事烧煮，未怕旁人呵聚敛。白醪赤米最相称，紫蓼绿葵当少贬。验长须知韩老嗜，称冤却笑卢仝俭。遥怜萌出盛家林，岂不怀归畏官检。愿君继饷走舆隶，莫遣烟篁拂崖广。
溪东作舍已盖茆，溪西筑庵新立栋。水云参错出十里，妙寄方嗟无与共。忽闻故交还五岭，聊喜居邻依二仲。台评早岁冠神羊，儒馆文华推白鳯。诏除毎下輙避宠，才术小试已惊众。炎荒虽云去国远，皇华要是为时用。故为怀归逐我辈，露章求免疲护送。自言峤南官不恶，峻峰危嶝频飞鞚。挽葛屡上罗浮颠，披云亦到朱明洞。看山却忆家林好，夜夜幽栖来旅梦。而今归隐寄天放，却忆修途真定痛。猿鹤相向为家禽，松菊未荒怜手种。碧鲜脱箨高遶屋，白堕敷醪香出瓮。从今莫厌数招寻，持鳌共费宫祠俸。
舶舟初出建溪春，红牋品题苞蒻叶。低昂轻重如美人，等衰铢较知难躐。格高玉雪莹衷膓，品下膏油浮面颊。太丘胸中有泾渭，包裹携来充博帖。稍发下驷已惊眼，香味高奇光炜晔。不肯花前杀风景，凭花为谢穿花蝶。更看正紫小方珪，价比连城真称惬。病渴羌人洗烦滞，好睡兼旬便愁摄。异时风流贵公子，喜悦藏珍令口嗫。莫辞七椀搅枯肠，有酒沽君夜烧蜡。
锡花蒸成一坏土，联坳即墨元光舞。飞鸳余韵照文房，吕翁心机同刻楮。高平沃壤真土膏，砚与龙尾为朋曹。刚柔得中不坯甈，共推妙手能甄陶。郎官小样知名久，何须对面供十手。讲郎尚有千载人，要此编摩论臧否。请加什袭传后昆，阿买不独书八分。纱帷昼静棐几滑，克肖鼻祖能缀文。
造化小儿心恋嫪，偏向冰花施巧妙。冷禁霜带晓寒飘，清宜月缀微云照。已与鸣鸠传酒信，更乞游蜂供蜜料。交情万里寄春色，度曲五更吹怨调。半树临溪抵死香，一枝倚竹嫣然笑。寒姿疏影太幽独，静女贫姝真窈窕。世言嘉卉出灵山，我疑异种来圆峤。肯挑俗子炫秾丽，只约骚人伴吟啸。少陵牵兴催衰白，广平被恼回刚峭。径须相过寿此花，市远无肴只藜藋。
余子碌碌不足数，太丘晚出吾所许。淹盘此境未金马，邂逅相逢慰铜虎。与超宗语不知寒，从季远游那觉暑。祥琴臯月歘戒行，征马谯门聊出祖。平生种学与绩文，自信扶珪兼缀组。分无桃叶把歌扇，只有松枝当谈麈。行装未办纒头帛，衣食何施择木羽。从来文豹深隐雾，此去老蛟真得雨。长卿蜀肆初涤器，伯鸾吴庑曾舂杵。青云直上不作难，那复笑人忧邓禹。
向来闻汝拙将理，五日寝瘵未药喜。医良未遇肱三折，爱切徒劳夜十起。欣闻安泰风愈檄，莫叹清癯肉消髀。径须营度还诗债，要看笔端翻峡水。
空山无人春风骄，扑扑晴杏开香苞。岩深谷峻无与赏，攀枝腾踏帷飞猱。大梁崔白旧所见，绢素落手因挥毫。巧为红艶狼籍势，扑蔌幡洒归蓬蒿。王孙惜花有深意，预忧雨横兼风豪。故来跳触看零乱，妙思临写形无逃。贵人锦囊旧藏贮，文闱传玩丛英髦。东平儒仙首留咏，诗价与画相争高。直云何用辨真假，径须对此呼香醪。谁知真花却时暂，不如丹粉还坚牢。
晓鼓逢逢天未白，呼火摄衣干典客。青衫手板阶石前，磬折擎拳若无骨。还将束矢听情伪，更向团丝分枉直。糟浆逆鼻走兵厨，播糠眯目司平籴。翩翩轻轝行若飞，濯濯单纨汗如涤。趋局何曾过八塼，端居未暇移百甓。归家往往犬迎吠，得肉时时鸟攫食。长材要自万鹏程，初筮聊淹一鸡肋。径须黾勉弹其冠，未用低佪尤此帻。左冯旧事今复继，敏手州人惊霹雳。
去年诏鎻春官闱，桓桓文阵如熊罴。激昂辞章争自售，猎取豪俊几无遗。五更榜帖乱人鬼，九衢姓字犇轮蹄。维时谬从宗伯后，喜子入彀名高垂。枫宸胪传预供奉，杏苑开宴常追随。那知岩邑大如斗，邂逅联事同劳疲。民顽奊诟号难治，心怯畏缩将安施。幸蒙干略整纷冗，间以文义相娯嬉。忘形未肯遽尔汝，执礼乃或论生师。固知风味去人远，九牛何止争毫厘。平生最喜我辈士，角巾野服同委蛇。尔来亭午已休吏，五百弥月闲鞭笞。城南桐竹富萧瑟，城北溪涨清沦漪。颇愿吾僚哀老子，遨游使得时伸眉。
我兄弱龄推了了，手不停披今发缟。人中滞论能立判，笔下陈言皆力扫。多如鸡跖叹积学，大似牛腰看属藁。败絮自拥不言寒，书床坐穴那知老。逆旅无人识马周，除舍何当馆孙宝。水波未合急相过，漱醪聊缓忧心捣。
舍南自灌五亩园，满种黄花待亲识。明朝酒熟当寿君，卷白不许余涓滴。湖海浮家作寓公，醉醒幸与骚人同。一座尽倾尘表物，不须举扇障西风。
但将诗酒乐重阳，呫嗫深嫌程不识。已呼明月倒芳樽，更浥沧波供砚滴。多闻素仰百六公，飘零邂逅笑语同。明当数助击鲜品，鼻头出火耳生风。
君不见七百石了曲蘖事，二千石充雀鼠耗。浇肠果腹固有余，糟丘米山何足道。不如酒尽仍从酒家觅，瓶中粟空聊乞食。
空中纷霏谁剪水，夜半天窗明蜡纸。天将奇宝借词客，使酒驱诗难但已。红炉活火然松明，闲施博局呼明琼。区中无此清绝境，疑是缩地来蓬瀛。从来闻说三吴道，飘瞥郊原看最好。且愿留为不夜城，挥戈却日还穹昊。讲郎才韵今可人，闻客欲至颜津津。急扫堦庭施木屑，跋马去作陶家宾。
我如老屋人多阅，肮脏如君真可悦。长涂未骋驹伏辕，窘步无堪鲋依辙。诸贤衮衮位华显，独子栖栖困岩穴。何妨虎子聊一探，况是龙泉未虞缺。前时羮稀客告去，尔日瓶空粮又绝。不缘闵已赋牢愁，独为伤时拭清血。燕颔食肉骨素奇，龙额封侯计非拙。勉旃矍铄出据鞍，收卷毛锥从此决。
李庇山记皮陆诗，纪述茶事真历历。枕流亭北池七里，万仞插天双石壁。悬崖倒挂天银河，武敏尚存西楚迹。昔贤招寻多好事，例以姓字刊岩石。青琼绿髓茶始生，报春鸟鸣山昼寂。茶民研膏柏黑粘，香焙凿山深二尺。急程苞贡御帘开，宫娥进水倾寒碧。只今玉食岁不供，旧事独有山英识。羁人水厄不厌数，耿耿不寐几通昔。他日重来觅旧题，应叹流年如矢激。
简许开尊杀青竹，俎有肥羜簋饛粟。招呼未听洗醆声，故复吟哦小诗促。能使将军赏不贫，请召宗姓仍及身。拥炉便是入窟室，于粲洒扫情无文。我今愁如居广柳，万斛量之应更有。内典暂辍算海沙，群经尤慵开户牖。政欲酣畅融心神，村郊鱼鸟皆来亲。不忧坐上无武子，群从一一天麒麟。
峄阳奇轩高参天，对以华屋名琴轩。轩中寄傲隐君子，方瞳鹤髪臞儒仙。闲中默契丝桐理，不待徽弦出宫徴。柳恽笔捶佐属文，渊明手抚聊寄意。一篇叙此藏巾箱，歘尔六丁下取将。世无安世谁默识，才异束晳孰补亡。神物护持今复出，数纸蛟蛇亲手泽。敢辞援笔补遗编，谩致区区贻厥力。
我祖还笏归乐天，不羡戴冕兼乘轩。扫门笑傲寄元趣，一龛相对惟金仙。辞藻翩翩能析理，字字清奇中商徴。响泉韵磬初不施，见色闻声自真意。从来家学传青箱，禄侈万石今方将。此篇不愁暂飞去，天相斯文终不亡。孙曾秀杰今层出，余庆仰承君子泽。莫言临绝似获麟，请看笔头扛鼎力。
先生夜不眠，爱月真痴绝。呼儿饮文字，桃黍聊一雪。清光入酒堕胸次，照见万卷非涉躐。商容颢气寒彻骨，况是冰轮圆不缺。中宵影倒万顷池，上下金盘两澄彻。广寒灵媛多飞琼，烟凝露暧收群声。鱼冷跳波闻静岸，鹊惊遶树当前楹。辞直道山来膝上，郎君吟兴纷纵横。诗成父子定知已，门有佳儿真寜馨。不须灵液玻璃盌，一梦瑶台亦非远。
关西家世东都相，褫褐十年今始壮。一官栖栖百僚底，众制翘翘万夫上。忆昔曲台尸列卿，谬厕春闱惭哲匠。英俊下沉势欲拔，文章横流期少障。榜中上第溷元结，堂下一言惊叔向。频蒙古锦倒清篇，更枉长须问无恙。详观叹赏欲投笔，退恧粗疏堪覆醤。吾衰文意已蹉跎，鳯阁当求舍人样。
虎头千古丹青杰，谁言黠中有痴绝。手挥五弦真胜诣，颊染三毫更超越。自言四体媸或妍，顾与妙处无相关。炯炯双瞳点圆碧，笔下顿觉神明还。程郎言语妙天下，画复通灵能变化。扫除俗骨画如诗，摹写天机诗似画。竹斋溪屿数相从，似蒙儃儃窥尘容。诋呵众史露拙迹，疑有心画藏胸中。寒乡鼠目麞头子，葛帔练裙谢龟紫。幼舆政自丘壑人，试为写传岩石里。
我家渺在澄江浦，泛宅来依白苹渚。客居十载席为门，上盖茅茨下榛楚。迩来作舍倒归赀，聊为儿曹庇寒暑。千岩万壑相妩媚，似以身尝为地主。楼外烟霞邀吐句，堂中坟史供稽古。岁晚居身可否间，簪裳束阁饶安闲。深愧词人相俎豆，鹤书应不愧钟山。
君不见毗耶居士人天英，化佛亿万文室盈。清晨香积一盂食，厌足一切紧法力。又不见手捉麈尾生公庐，说经妙蕴几无余。岂惟缁素日会面，粉碎虚空雨花片。我生归命海潮音，况复劬劳讳日临。三孤遗像涕沾臆，建斋达观趋禅阈。悟空谁是悟真空，门前灌木吟悲风。
禅林古有一宿觉，讲席尝闻一遍照。凡马十驾及骏骨，况子秀颖颜齿少。星洲岩壑锁烟云，千柱浮空觉王庙。似闻焠掌作书淫，乍或横肱究心要。明窗净几学参玄，二涂一得可前料。香浮牛首礼圆光，呗似鱼山胜长啸。闻熏大士岂忘言，机锋嘿赞潮音妙。
马鞭虽长不及腹，山林朝市两角逐。华堂谁挂元吉麞，坐使朱门变林谷。龙章鳯姿自有种，山野头颅未为辱。长沙写真得天趣，下眎冯尹皆奴仆。君不见青州刘幡得异草，能遣死麕骨再肉。又不见广平射麕变浮屠，因罢校猎投金镞。两幅陵陂槲叶香，俦侣共乐春草长。昂头妥尾无所畏，窘拘知胜触藩羊。
一真那有黑白业，佛槖枉用为书箧。人人反照自图成，说甚一花开五叶。了无结习便超脱，因有罣碍生怖慑。山鬼窟中求活计，玄关欲透知何劫。匝天遍地自心源，若解承当真要捷。树林水鸟皆法音，露柱幡竿光炜烨。世上盲聋喑哑人，试问道师作么接。
渔舟一出桃源路，烟鎻云埋迷旧处。那知九龙有仙村，漫山灼灼花无数。人言却老是此花，只今已似刘晨家。微风披拂飞红雨，杲日照耀蒸红霞。似闻花间新结宇，醉吟多是神仙侣。更求人面相映红，我欲叩门求雪黍。
君不见兵火连年扰江汉，一介荩臣无断断。列城守将遁或降，那得捐躯颜与叚。鏖兵喋血八年间，西失平夏北折兰。犇军知是何鸡狗，坐想飞将张与关。草莽臣谋未云获，且复浇愁倾大白。平时徒有扇障尘，一笑未辨须纒帛。相邀聊共圣贤中，但愁烛跋鸱夷空。沉酣不畏轻出舌，惊惧悬知不入胸。午夜醉归闻踏月，林影滩声助清绝。糟兵好向水村营，壑谷正为吾曹设。儒生嗜酒多有之，高阳酩酊无所缺。莫言酌我慎无多，休弹贺若唱回波，腾腾相送入无何。
东园延袤不论亩，树梓成行俱楚楚。方池弥漫涨涟漪，藕花清酣娇欲语。临流新筑沧浪亭，斧斤断手邀落成。苏家风月旧无价，千金买得亭和名。穹庐饮马吴江水，长洲万井红烟起。齐云楼观委寒灰，那有相家歌舞地。稽山别乘今豪英，肯将胜事颓家声。青氊旧物今在眼，仿佛北牖仍东荣。把盏聊为主人寿，乱离已往空搔首。请看前日閙巫毉，岂有闲情举樽酒。朝来大火落南躔，已觉病骨苏凉天。剩捣橙虀斫鲈鲙，全家醉倒秋风前。
美哉洋洋曲流水，碧可染衣清彻底。我倾山资结茅舍，两载经营端为此。春风上已一月前，小试禊事来水边。胡床醉坐略少长，羽觞轻泛随洄沿。道人护戒无酒欲，笑挹清波作醽醁。崖蜜相和代引满，自言过免三十六。随缘戏剧亦何嫌，胜游从来支许兼。久知世味如嚼蜡，未应贪著中边甜。
君不见绿槐荫夏摇千门，移秧遍野缲盈盆。天公忽作弥月雨，忧岁上勤黄屋尊。我家茆庐劣容膝，随水倾摧非瑞室。街衢生鱼堪佐饔，簷霤垂龙欲穿石。仰天又见兴油云，干雨误点波连村。马牛不辩固其理，鼃黾同处何容论。休叹栖苴接飞翼，林端会见宾红日。木饥水毁傥时运，救灾行看恩洋溢。
吾庐新筑薰风堂，其下方池手亲掘。畚插初无邻里相，垠隅那有波澜阔。旱涸俄惊拆龟兆，灌输未免翻龙骨。街南大浸卷滔滔，巷北小渠来汨汨。胶杯忽觉水痕涨，抱瓮免嗟人力竭。已怜红芰浃枯荄，更喜頳鳞救濡沫。幽居胜事快先睹，上客高轩为轻出。蛟龙好在且泥蟠，他年岂复池中物。
身闲那赠绕朝策，来作菁山数旬客。结庵痛谢九流宾，轻重嫌人分履屐。才通箭道菖蒲潭，幼舆政合居山岩。鬭健更须升绝顶，接天巨浸浮东南。从来不办王济癖，石磴骑危甘脚历。欲将土木化荆榛，坐叹清风来入室。练裙葛帔居山村，共怪膏粱相国孙。祝鸡为邻言不食，自此相从煮白石。
人言不饮第一策，况我携贫来作客。破衣任笑频见肘，断鞋不办时新屐。公材公望非丁潭，世人谁许瞻岩岩。豺狼满道生理窄，立锥方卜南山南。十年丘壑几成癖，澄怀坐想真历历。难希蒋诩开三径，且学陈蕃事一室。时危花柳自村村，未害含饴仍弄孙。淡饭且安禅悦食，储钱更买奇礓石。
至后金柔伏日三，旱气焚宣势如惔。火井涌沸烟生岚，鹤髪遗老素未谙。我居濒泽深眈眈，修廊飞庑贤僧庵。薰然好风来自南，如甘露门开瞿昙。如客怀冰吐清谈，有亭自雨临深潭。不假凉草生毵毵，天日炎赫反所贪。我穷储无石与甔，枵然饥腹空婪酣。后皇矜怜百不堪，免使熟烂聊包涵。王城衮衮穿朝衫，跨马挥汗流朱蓝。独逃靡盬侍鱼泔，坐享逸乐扪心惭。
仕宦由来须遇合，未遇杜门寜穴榻。尊无泛蚁浪经春，突有悬貆偶乘腊。郡印还官得小休，桑枢席门何足羞。幽居不羡裴掌武，绿野堂前桥号午。
吾儿玄学师老怀，严持月六八关斋。新来五辛不入口，坐使妻叹生不谐。自言丈室净名量，惟期禅侣来存访。栗里岂独尊常空，亦乏秦声乱舂相。朝来天雨瑶花霏，句如连璧来交辉。鹿柈茶果亦易具，不尔恐致膏肓讥。幻界政应频燕喜，酒尽为谋当更起。趋庭为尔复缓颊，一杯既空难但已。
待次吴陵邑，身修道日章。兰陔留古郡，花县得邻乡。未即抟扶上，端嫌代斵伤。萧闲文墨外，乐趣问濠梁。
待次吴陵邑，行趋宝婺邦。葱茏连越岫，澄澈泳桐江。八咏风生座，双林月映窗。胜游知不晚，官履欲飞双。
待次吴陵邑，常安揭小轩。祗从支遁隐，不问景纯言。颜巷居多乐，陶庐似少喧。朝歌屈虞诩，清切未殊恩。
待次吴陵邑，鹂黄报早春。红归花蕾浅，青到柳梢新。穷约那趋俗，虗缘自葆真。荣枯多反衍，坐笑党频频。
下位沉英俊，青编乐自多。官曹依绿水，词笔注黄河。初日嗟贪鼠，今年未饮鹅。陪京资禄养，何计免奔波。
治剧知非称，投闲得退栖。聊从诗酒污，顿免簿书迷。幻界荣枯小，真乘宠辱齐。横林孤馆静，辰发踏荒鸡。
寓馆飘风雨，高文耀日星。闲身关历覧，左宦在零丁。不见雌雄行，空存长短亭。襄阳知渐近，岘首映寒坰。
沙冈牛酒市，渺岸指前程。断梗随鸥远，残霞与鹜平。村声喧坱莽，林影倒澄瀛。俗物难遮眼，支离病骨轻。
通涂了无畏，清世足章程。击壤民风乐，持衡国势平。米盐丰道路，桴鼓静寰瀛。佳气葱葱近，心随过鸟轻。
积累三冬学，淹通万古程。孤高吴子札，该洽蜀君平。曹事今司李，官封近接瀛。公侯阶有渐，五斗未容轻。
素节清霜重，金苞照座隅。根深容四老，品贵入三都。骚客真宜友，侯封未易奴。旧时书两庙，感亊涕沾濡。
危亭耸山巅，萦纡一径穿。林深将蔽日，涛怒欲浮天。江北迷堤树，淮南起饷烟。结庵容寄傲，从此息攀缘。
青鞋访云水，僧馔饫茭蒲。落拓人谁识，迂愚世所无。鷃鹏从物化，牛马任人呼。世事何须问，诸公在禁途。
步屧寻幽子，谈玄孰造微。离群虽念独，选胜遂忘归。世路从争席，年华逼授衣。平生付双琐，手抚送鸿飞。
招提行问道，末学倦编蒲。不际方为际，应无令尽无。归来聊自赋，隐去谢人呼。宦路分夷险，平生谁识途。
黄花兼露重，白鸟带烟微。云伴渊明出，风随曾点归。经丘携芰制，视膳辍兰衣。景物供清兴，诗高直欲飞。
流莺惊节物，乐事二毛前。山简不堪醉，渊明方欲眠。谈余愁似茧，坐久腹如蝉。日出重游衍，残花有杜鹃。
二九依辰至，追欢付曲生。竹根拚醉卧，菊蘂正牵情。杜曲酬佳节，陶翁爱此名。吹花更吹帽，相值得豪英。
异县逢佳节，羁愁太痩生。黄花真解事，白首缓伤情。十日尚堪醉，一杯犹有名。眼前多胜士，何必洛中英。
幽居无俗韵，胜事特关心。研度疲三豕，床敷戏一禽。覆舟棋自戒，中圣酒时斟。萧洒侯来访，窗前绿透林。
名胜音尘隔，怀贤自渴饥。千岩耸秀处，一榻独悬时。盛夏衣裳懒，深林枕簟宜。招邀何以待，数卷谪仙诗。
四月麦已熟，清寒久不禁。林深来蜀魄，屋破绝燕禽。幽屏儿仍出，贫居病更侵。萧然北窗下，趺坐独求心。
巷转柔桑陌，门依绿柳桥。因人嫌碌碌，拔俗自超超。嫩碧半篙涨，残红一眼飘。卑栖有微分，斥鷃得逍遥。
为适闲中趣，晴窗试墨卿。磨研轻有晕，条畅细无声。紫玉浮云净，寒烟点漆明。鸟鸣春昼寂，一笑万缘轻。
昨日持三白，今朝解八支。聊为犀首饮，尽笑虎头痴。冠履从来懒，杯铛且自持。是中多乐趣，勿遣外人知。
葛翁携葛姓，小愒葛桥边。葛泉出萝葛，一派自潺湲。咫尺葛山观，金丹问葛仙。耳孙忝瓜葛，行隐葛山巅。
古甃泓澄浅，涓涓似有源。蒸云骤游宇，吹雨忽翻盆。泉伏微如蠋，泥蟠肆任蚖。崭然头角见，坐禠叶公魂。
一室飞山腹，蜿蜒像设精。班传五色贵，食辨百花名。睡颔应难探，云鳞讵可婴。从祈得甘泽，栖壁有碑铭。
寒食观山道，佳城隔垅分。赵公今不武，蒋老去修文。歌薤犹前日，栽松已插云。生平各投分，絮酒荐蒿焄。
寂寞崇恩殿，飚轮去弗还。尊名千古外，显册两朝间。座冷金釭暖，香消玉釡闲。神游返姑射，脱屣谢尘寰。
席宠三台后，疏恩八座荣。朝廷真大蔡，边鄙更长城。戾社符刀梦，王墀识履声。阴功归壤子，衮衮出名卿。
东里推人杰，西清列从班。袴襦康二蜀，裘带靖三关。赤白囊无警，朱丹毂遂还。登龙门旧贵，奕叶道家山。
得谢恩重起，追荣爵更崇。龙蛇新岁忌，鹓鹭旧行空。图象人怀惠，尊名帝念功。遭时淹陈寔，大耋偶相同。
佳城酾酒奠，长夜殒星知。今代儒林传，诸方德政碑。朝廷躬蹇蹇，丘壑自怡怡。安得研几士，推穷妙万蓍。
嗜学唯何甚，飞声实久如。郎星频省户，卿月转周庐。桂奠房祠酒，芸残册府书。音容千古外，坟槚閟南徐。
材资合黄阁，器业偃朱轓。教府依模范，枢庭验讨论。成梁繄杜预，障水幸王尊。二纪朋僚旧，追怀恸寝门。
令子承家学，诸儒拥后尘。无双问江夏，第一擢平津。宣谕传黄甲，褒称对紫宸。公师有追贲，行庆密章新。
节概松千丈，声华桂一枝。牵丝始游宦，解组遽安时。人美抛官早，身嫌了事迟。反真聊示病，曾不谒巫毉。
贯籍明光殿，颐神通德门。庆源来化鹤，高隐谢惊猿。冕绂承前范，箕裘付后昆。论婚情义重，祖载独伤魂。
学擅尃门邃，年跻赐几尊。降崧钟秀气，游岱返英魂。宰树黄岩拱，房祠赤绂昏。密章行胙国，有子大公门。
铨材今秀孝，较德古沉冥。已悟桃花理，犹繙贝叶经。妙观存述造，阴德有平停。今夜稽山道，天沉处士星。
紫诰恩华重，青纶命服荣。无香然玉釡，有子胜金籝。禅解超尊宿，乡评服老成。棘人深孺慕，捧土作佳城。
场籍声华茂，家庭志意修。光阴归翰墨，器业谩林丘。学府空鸡跖，贤书误鹤头。门基多克荷，衮衮出公侯。
濉阳忠烈后，泊水老成人。庠校推模表，州闾训睦婣。决疑辞郭璞，营急似陈遵。碑字深无愧，銮坡得从臣。
教子青云上，持身白业中。挟医来相第，赐襚出宸衷。鸾诰前恩在，鱼轩旧辙空。东方妙喜国，断取作幽宫。
未肖甘泉像，先疏曲阜封。春秋绵六纪，甘毳极千钟。远日朝廷趣，容车郡国供。吴人交恻楚，相杵夜停舂。
鳣堂推胄贵，蝉冕嫓夫荣。玉釡香无验，金辉馆已迎。鹊梁占胙土，龟墨报佳城。今代谁词伯，刊碑远德声。
子贵今台辅，才高古荩臣。与民开寿域，为国斡洪钧。会友伤陶髪，迎师忆孟邻。栾栾亲负土，肠断冢边麟。
落落超余子，干时命未当。摧伤窘文阵，拓落尚书庠。賨货无山积，毛群欠谷量。蜗庐寒不展，龙具夜何长。牍谩三千富，年侵四十彊。有车乘下泽，无梦入高唐。藜糗甘珍荐，桑枢自峻堂。书佣跧净院，舂赁寄修廊。异鬼时相笑，邻家许借光。低佪涸辙鲋，进退触藩羊。原宪贫非病，荣期乐处常。财雄劣程郑，赀巨笑秦杨。甫里田多潦，浔阳径就荒。白驹嗟逸豫，黄鸟怨遗忘。薪乏支离束，钱空赵壹囊。晨餐烦乞米，夜读待然糠。词艺闻精敏，名声已激扬。登荣将赫奕，处困暂徊徨。志气宜轩翥，文辞忌怨伤。逐贫高赋就，丰廪换龟膓。
凉夜清商半，层空素月初。腾清来洞户，委照入蓂空庐。银海亭亭上，金波煜煜舒。纤阿今夕御，少昊昔年墟。魄射澄澜倒，光涵脱叶疏。阶蓂生乍足，庭桂落堪锄。东鄙人摛藻，西园客燕胥。未高尤潋灔，当午更踟躇。气挟金飚爽，光从玉宇摅。鉴圆疑傍架，轮正若依舆。影挂千林上，明同万里余。云开无点缀，火退觉虚徐。滉漾吞星彩，晶荧溯日车。惊枝翻异鹊，减脑谢游鱼。田净琼初种，窗明雪未除。胡床情恋嫪，小舫兴勤渠。珠盛辉兹水，潮高壮尾闾。倾寒涤肝胃，扬彩媚衣裾。郡古休敲榜，官闲置简书。万家兴釂鼓，恺乐旐维旟。
始见穿帘隙，俄惊照屋山。春容先苑树，夜色误城关。砧积疑铺练，盆消若盗环。酒醇怀泛蚁，诗敏过求鹇。滉漾迷珠泽，便娟掩玉颜。人饥毡共咽，马冻荐难悭。势急因空乱，形移任地班。舞深争巧黠，啭细弄幽闲。淮右提师入，山阴访友还。江湖禽影断，弦木未须弯。
兔苑佳宾集，龙山上瑞臻。微飘方自弄，乱洒忽无垠。剪水层空堕，装春病枿新。缤翻投隙巧，历乱点衣匀。急每随风阵，高将拥日轮。阶闲铺六出，簷重压千钧。片落梅初谢，毬飘柳未颦。赏清疑不夜，惊晚误司晨。朔漠寒沙起，湘吴美酎陈。地荒包委琐，木朽盖轮囷。舴艋寻幽客，蜗牛卧冷人。稍晴芳意动，散策共寻春。
稳坐逾年矣，浑消髀肉顽。两儿挟篮轝，十里访吴山。佛老聊施佞，官曹未畏瘝。烟林穿窈窈，岩溜揭潺潺。楼观修篁外，招提翠麓间。嶝危愁惫力，潭净怯衰颜。身缚何因脱，心纷得暂删。岁穷嗟俛仰，境胜彊跻攀。腊出因休吏，晡归及闭关。相将投此帻，永伴黑衣闲。
三益得岂易，一游营亦难。地偏如避俗，春早自排寒。霖潦逢初霁，年华念欲单。搘笻卜遐眺，挈榼展清欢。茶坞千家密，梅林十里宽。幽寻穷窈窕，危陟遍巑岏。有地堪肥遁，幽人卜考槃。后前罗峻岭，左右绕惊澜。西望双藤老，南瞻巨石盘。千章丛古木，九畹秀崇兰。手板看苍翠，军持上激湍。醉乡因蚁酎，水厄为龙团。晚景云低树，归途雨压冠。明惊烽火逼，小艇起前滩。
异县逢春启，羁怀百不堪。频倾次道酿，聊喜阿云谈。棣蕚仍清集，辛盘助半酣。彩旛惊节物，玉屑瑞田蚕。太簇律初应，德星堂不惭。共夸筵秩秩，那羡府潭潭。济美三公后，逃禅二老参。清欢时择胜，冲操自廉贪。丹荔来闽部，黄鱼出峤南。云泉烹赐茗，罗帕荐珍柑。经醉香浮座，言归钟动庵。萧然文字饮，共赋鹿鸣三。
翠竹碧梧入望，紫茄白苋供槃。未办楚王鸡跖，难求闵叔猪肝。
常馔素谙苜蓿，忍饥何必槟榔。自叹麞头鼠目，难辞蝉腹龟膓。
三白旧甘蔬食，八关聊复斋支。蚁酒似闻将熟，蟹螯应得重持。
晨飧仅有醢豆，夜饮应无烛槃。属餍何取鸡肋，委顺甘为鼠肝。
野步自锄芦菔，轻尘试煮桄榔。坐喜青刍入眼，不须紫笋捜膓。
腊毒虽无后悔，转雷已觉难支。异馔那施方文，寒泉且饮军持。
山城真称著寒儒，遶屋青苍似故居。吏牍纠纷惭磔鼠，斋厨萧索待泔鱼。懒如园令将移病，穷似虞卿合著书。赖是丰年民气乐，梦回时见旐维旟。
编户相安易得情，年来狴犴毎刑清。庭闲不复施梧象，俗朴聊同示草缨。牍背仅能平枉桡，需头那复觊褒荣。人言官事无由了，暂得居官事了名。
缿讼无多得暂闲，结亭聊就碧鲜间。胡床寄目中宵月，手板支颐四面山。楂带水禽流浅濑，帆随烟艇转前湾。登临似与尘寰隔，况复朋从接笋班。
悒悒无聊坐学宫，衔杯阻共玉西东。祝延精舍臣心重，择胜丛祠友好隆。休叹青衫淹小县，且从乌帽落商风。喜君句法无餻字，始信才华梦得同。
颓垣老屋寄荒村，八彩修眉俨若存。古砌荒凉无历草，奠觞牢落想衢樽。云山遶郭清如活，烟艇摇波渺欲翻。循牒归来同胜赏，免烦诸友为招魂。
三年卜筑慕幽人，九日无欢愧病身。始谓窥临陪胜友，那知岑寂度萧辰。醪敷卷白欣初熟，菊蘂舒黄正斩新。闻道小蛮新教舞，归时呼客莫辞频。
弱水无风到海山，慈容亲觐紫旃檀。亭亭宝刹凌云近，湛湛清池潄玉寒。橘熟独垂红万颗，竹迷曾莳碧千竿。热官步武何容到，散秩须知第一官。
庖厨落寞不堪闻，弹铗无鱼甑有尘。谁识箪瓢颜氏乐，可怜鲑菜庾郎贫。固穷始合称君子，临难聊须语细人。曳褷长歌商颂在，未应怼憾去来频。
饥肠愁坐耳无闻，放饭先疑甑拾尘。闻说食功非食志，政宜忧道不忧贫。佐饔但有思尝者，执爨初无欲凊人。好向计台勤自列，文移见却已频频。
隆冬急雪舞淄渑，那得鲜鲜细菊呈。何处幻师来衒巧，此花词客最钟情。盈尊更值醪敷热，下筯仍欣鲙缕頳。应笑蓬蒿张仲蔚，忍寒独坐到黎明。
米廪无喧似结庐，一簷寒竹伴幽虚。闲开桑落倾浮蚁，净展芸签拂蠹鱼。频枉诗筒从我读，已留斋壁待君书。二千石子人中爽，风月高情更起予。
莲社追攀毎愧心，诗盟此假偶重寻。孤高旧压元和体，清警新闻正始音。龟洛赋成应夺锦，鸡林价重定酬金。自怜潦倒无佳制，东望家山但越吟。
朱颜幕府美如英，庇邑优闲闭讼庭。语掾气刚工论事，讲郎材拙只横经。相从此地初披雾，却望遥天想聚星。速发试题乘不备，母令掩耳及惊霆。
东秦人士富豪英，乡老宾贤上帝庭。玉笋未知谁得地，金籯闻说賸通经。雄夸气各千云汉，妙制文多焕斗星。水镜诸公标鍳在，大声从此起非霆。
樽酒重阳泛菊英，此时应得到家庭。奔趋试席虽深贯，囚鏁文闱苦未经。梦入故园时栩栩，愁侵衰鬓欲星星。评文赖有金闺彦，敏手从来号震霆。
前山云物望英英，拘窘无从出户庭。盖众未知除患术，居闲聊喜卫生经。客涂淫滞将弥月，王事勤劳毎戴星。已恨归期误占鹊，阿香何苦更飞霆。
茂宰才名莫与京，久宜迁擢润朝廷。儒林传记夸三箧，圣域淹通贯十经。豪县暂颁天子诏，清资已应议郎星。危言峻节他年事，肯向威颜慑震霆。
棘绕重门昼亦扄，白袍摇笔坐中庭。摛词緜密多根道，论事轩昂各传经。学博素推通德里，名高先动进贤星。知谁吉梦如扬辇，一石龙驹落大霆。
文卷纵横未易名，欲捜佳笔送王庭。去留彼我心无著，工拙锱铢眼尽经。老信虚名真画饼，忙知急景甚飞星。自怜考阅专精甚，不觉猝然柱破霆。
披卷疲劳亦暂停，相携款睇聚闲庭。绘图细阅吴生品，茗盌分评陆子经。牓帖未应凭主第，文穷端已送奴星。毬场絷鎻惊逾月，可信流光甚疾霆。
门前舆马已纷纷，犹尔痴迷校艺文。山色未容飞盖赏，市声时得隔墙闻。裴头黄尾皆前定，王后卢前谩自分。颇忆安居卧斋榻，净看香雾起微焚。
旅怀牢落倦文玚，宪网拘挛出处妨。眼力半消嫌夜烛，腰围顿减怯秋霜。到家会是扬三喜，取第谁同郭八郎。趣驾莫孤餻酒会，东篱菊蘂已金黄。
清香画戟，戟燕儒流，场籍英材喜博收。奋袖谈辞争落落，抠衣矩步更秋秋。新篇奨激华如衮，公议归怀缀若旒。蘂榜登荣即从政，定知果艺过由求。
观光六十富豪英，宾送春闱属巨卿。乐采旧知多藻茆，燕敖今喜食蒿苹。糊名选艺无私见，置醴优贤有颂声。成就旋归充贡职，鲁人歆艳始知荣。
万里溪源出小池，乔林修竹映清辉。迁鸎榜内偏留落，饮鳯泉边习遁肥。游覧忽纡都骑贵，称夸更得彩毫挥。故山水石那优此，肯为低腰便赋归。
飞藿萧萧晚自零，来时灌木始欣荣。毎因劝学添文思，却为回文动旅情。好逐诸儒勤释菜，莫忧贫嫂便轑羮。似闻阚泽中宵梦，月里分明有姓名。
掉缭穿桥一线过，济南金色漫浮波。共疑园客春投茧，直恐针神夜过河。贯脱已遗交甫珮，缕飞如掷幼舆梭。晚风披拂俄中断，拆韈虽长苦不多。
鲁堂诗礼号多儒，文席非才误诏除。贤路久妨颜已厚，儒宫相借计诚疏。化鹍未敢图飞翼，搏虎谁能复下车。诣府自言无以称，空衔诸彦意勤渠。
安闲喜得伴林居，分教无功恨有余。闵贡政为投劾计，何蕃空上乞留书。论文毎愧瑕疵汝，廷誉何烦俎豆予。谁识白云千里念，终更计日望吾庐。
西风寥栗不须悲，云日轻明政自奇。远岸绿飘梧槭槭，疏林红露枣离离。味廽新醑愁眉破，凉入单纨病骨知。试问夜窗灯火读，何知蚊蚋扑缘时。
千里昆仑一月风，乘流初不恨途穷。南陔就养晨昏乐，东榻忘怀笑语同。牛酒故应推汴上，鲈莼那复念吴中。明朝系缆襄陵驿，试上高原望鬰葱。
负郭簷楹古道场，山形连接楚人黄。千寻宝刹留幡影，万里沧波对练光。问膳香兰无复日，沾襟青血自成行。才收英器还遵路，三昧高僧笑我忙。
十载文华盖众英，州庠微禄代躬耕。半生甘为方穿碍，此假那因曲木惊。折角谈经于道胜，低簪下匕以身轻。两朝大典资编削，莫向西风厌宦情。
百家六艺日披吟，问学渊源已造深。旧直蓬山无俗梦，今官槐市有清阴。公余绿绮乘闲抚，客退黄庭毎自临。官冷定知尘满甑，谁人裹饭慰愁霖。
穷通谁复问东龟，材命由来略可推。去恶敢言除亩薤，律贪聊慕拔园葵。百年永悼悬弧日，一顾垂当解印时。诗句清新褒借甚，却嫌无当玉为巵。
高标落落敢评题，托物铨量庶似之。娯客精神真北苑，可人风味剧东篱。云腴鬭早惊先出，霜蘂禁寒属后期。便欲相称为二陆，居然桑苎与天随。
年来形迹苦西东，邂逅招提一笑同。世事休论痴黠半，物情都在圣贤中。地灵蒸鬰疑无著，友胜喧嚣自不通。借与方床宽六尺，道人知有竹间风。
讲席朝来得暂停，蓝舆同入法王城。清壶照座三棱莹，小扇摇风六角轻。方罫共争棋上劫，顽盆更酌酒中兵。佳宾更赖王思远，霜气能令暑气清。
浮爽清波正日迟，出郊修禊属芳时。幸陪飞观朋簪盍，未覩华堂舞袖僛。命中已于三耦见，争雄仍向一枰知。爱君多艺能倾坐，岂但流觞记逸诗。
壁间亭榜记家林，独住云泉宿昔心。千里故园应好在，十年羁宦阻登临。钟仪长自操南语，荘舄何曾忘越吟。松菊未荒归有约，不知富贵定谁淫。
神武门高早挂冠，首嗟荣路久淹蟠。诗辞故故推灵运，禅语时时对道安。书字不夸云五朵，卧闲偏怯日三竿。遐龄清德全真乐，谁识荣期善自宽。
青云谁羡猛飞翰，解组归来分屈蟠。唯以道腴从已味，肯将心法逐人安。林迷晓嶂云千叠，舟漾春塘水半竿。退隐州闾名愈重，坐令鄙薄化敦宽。
圣渥便蕃奨义方，灵椿双寿庆华堂。品开京秩纡蓝绶，告锡脂田閟锦囊。家世百年逢盛事，庭闱一日拜恩光。列封更及诸郎贵，禄釡交迎福炽昌。
兴贤赐第集英春，劝学应从孟母邻。黄甲科名新赫奕，青云岐路肯因循。暴鳃昔恨登龙晚，饮羽今惊中鹄亲。云陛开陈三道要，寜容举首属他人。
交亲衮衮上青云，冷局辛勤自奋身。玉陛胪传瞻觐久，金闺通籍宠光新。功名此去未为晚，富贵傥来那有因。预喜郊封荣祢庙，弟兄同列拜恩纶。
冷不迁官似子云，但知谋道不谋身。文高书局恩华旧，秩改朝班庆自新。此去功名应自致，从来力命固相因。荣涂万里通无碍，峻陟行看奉帝纶。
引对天墀获望云，固知儒学不孤身。均输它局交论荐，元会登朝正履新。夕秀共夸披未振，夜光那复困无因。持荷入侍从兹始，龟紫应卑五两纶。
可惜虚行淮汴路，不忧无继是巴牋。任贫任病须欢伯，更拙更慵犹短篇。好拉嘉宾倾若下，剩钩华藻染由拳。离群他日乖觞咏，马腹何因更及鞭。
舟行诗酒两相牵，岂暇观书理废牋。金榼兴阑多半醉，锦囊才乱罕终篇。吟哦有味增闲适，酩酊忘形谢曲拳。年大此乡疑可老，宦涂羞鬻贾人鞭。
索居湖海欲忘忧，瓜葛相呼事弈秋。方罫互赢多有进，圆盆更酌早为谋。格高谁是州中正，米贱休沽县督邮。及取春光尚堪赏，莫辞醉倒更扶头。
循牒腾装冐苦寒，伤离愁思定应宽。剸烦狱市才称健，奔命邮亭岁欲阑。赤米素盐厨寂寂，清泉白石路漫漫。到家尺一应催召，闻说知音正执桓。
摇毫倾刻便成章，弱冠名标桂籍香。仓氏官闲聊自喜，荆州望重岂能方。高谈不辨连三日，敏识空惊下五行。留落更烦勤慰谕，谁知宠辱渐能忘。
怀冰高韵暑天寒，况有波澜在笔端。可但风流称不坠，故应哺啜亦堪观。坐曹行赴陈蕃榻，待戍方弹贡禹冠。戒食毎烦临卜瓠，惭无斗酒鹿盈柈。
簿书填委我何堪，茶串携寻井水甘。幻境岂能喻十十，禅机聊喜契三三。竹风敲玉清音迥，荷雨跳珠绿影涵。檀施敢夸蒲塞馔，欲因卢至戒悭贪。
宠辱循环厌宦情，盖头茅屋手亲营。清泉横道疑滋穴，翠袖围居似化城。不拟身名炫俱泰，且图心迹遂双清。半庵闲地如容我，便足徜徉了一生。
云峰带竹似伊川，山溜甘于九陇泉。离世未应多怨诽，葆真聊自乐虚缘。漫郎拟酌洼樽酒，逋客惭驰驿路烟。敢请著书详胜致，千秋万岁遣人传。
妙年涉笔赋城芜，岁晚无歌击唾壶。曾是北扉称内相，却来东岭伴寒儒。闲来真隐编成传，静取飞仙貌作图。豪气年来除已尽，元龙雅意卧江湖。
嗣宗旷达早相逢，更喜林间识仲容。林蕚集中陪唱和，幽栖谷畔许过从。云飞陇首高情远，枫落吴江好句重。梁栋他年知有用，斋前楚楚一株松。
庭闱无复荐芳膻，乌鸟哀情毎泫然。游子但吟春草句，门人欲废蓼莪篇。风枝数效臯鱼泣，水菽难攀子路贤。空羡邻封二佳令，儿啼八十寿亲前。
迎养京都突未黔，苍黄荼毒血沾襟。百年过隙知难复，三釡纒哀政自深。不为鲈莼归亦好，独甘羊枣果何心。寄言世上斑衣子，温清应须竞寸阴。
褰帷岩邑特从容，忆惜鸰原会一同。乐孺共营兰荐膳，劬劳争报棘吹风。绣衣握节新恩重，彩服承颜往事空。三纪光阴真插羽，依然小市夕阳中。
披云初获接音容，贤胜风规自不同。懔懔威明将使指，恂恂孝悌训民风。竞传清唱纸腾贵，争识皇华巷欲空。尚有壁间真墨彩，匣藏留在给园中。
道貌堂堂老不臞，照斋佚阁送居诸。断常不著安禅后，寻伺皆空入定余。护戒独持螺画行，繙经时作鹿轮书。山城为令真非恶，更喜游从得浩初。
上堂慵算海边沙，分卫寜甘向七家。篆笔颇疑传枣木，方袍不羡赐兰芽。名高白社推尊宿，才比红楼更丽华。连枉清篇洗尘滓，缄藏留与里人夸。
妙行堂前耸碧鲜，壶中轩外叠巑岏。山门静对清油阔，佛阁宽围碧玉寒。蜡屐喜随谈理客，馈浆惊见字民官。开山老侃留遗像，试问何如释道安。
异县飘流十载穷，年华又见转和风。春游已陡惊梅白，夜集犹疑共烛红。蓝尾方嗟形影隔，苍头俄喜信音通。麦秋时节摇归掉，禅榻相从话苦空。
霜毛垂领病摧颓，岁晚流年四秩催。一自贬官瞻日远，两经除夕叹星回。梅吹画角余寒尽，柏欲飞觞暖律来。岁莫日斜还隐几，心同白傅守寒灰。
江城流落岁还新，懒作雕虫问大钧。月尽嘉平余景刻，年侵彊仕尚沉沦。晚持禅悦惟三白，晓簇春盘又五辛。肯把生涯供烂醉，黎明学不动心人。
词华标韵出邹枚，要路飞翔见轶材。编削终篇辞右府，袤延飞诏入中台。碑刊棠蕚如敦实，衣曵荆兰似老莱。五两风轻清汳路，迎船鱼笋助南陔。
簪笔文昌作望郎，暂抛台史护衣香。摛辞曾是金声奨，程奏亲逢玉色康。禄洎千钟荣滫瀡，图分九服职封疆。到都右衮如相问，为说飘流鬂已霜。
讲罢清阴转绿槐，露芽珍赐下银台。品高逈压仙人掌，味绝堪名瑞草魁。分贶虽从稽古出，看题知自迩英来。晴窗碾试供诗社，先听声轰万壑雷。
晚携胜友共扬镳，应厌家鬟捻紫箫。逮得暇时能有几，毎逢佳处且相邀。大夫高挹髯龙操，公子闲窥白鴈标。独恨抗尘乖寄赏，偶飞轻盖四门桥。
蔽日干霄过百围，龙蛇夭矫半天垂。蟠根不老应千载，合抱横分见九枝。学市浓阴能几许，公庭转影不多时。那知山谷无斤斧，坐与冥灵结后期。
区区苏李未应师，句法中涵屈宋姿。华贯即今方慎柬，异材如此会深知。飘飘气概轻余子，凛凛规摹扩大儿。老厌交游翻覆手，欲于士逊结心期。
独学离群政自伤，宠临何幸不遗忘。莫嗟黄繖稽掀擢，行看青冥指忽荒。好问徒知积鸡跖，登涂曾不倦羊肠。衡州言语高天下，秀拔如君实肯堂。
解组归来遯里门，庆源贻后继臧孙。幽寻此日扶鸠杖，荣遇当年驾鹿轓。高义共夸贤者出，廉风端遣薄夫敦。紫坛熙事专优老，盼篚行看下九阍。
儒学推称第一流，乞言堪入告嘉猷。长闲气味安三径，难老光阴傲十洲。谈理清风生玉麈，覆名殊宠谢金瓯。方瞳大隐年兄弟，营道应居最上楼。
平生未分作臞仙，抵柲英豪不直钱。效智连年居定鼎，策勲何日上凌烟。高情独寄猗兰操，壮志应存宝剑篇。途辙悬知腾上速，请看火色映鸢肩。
幻翳乘虗近漆瞳，轻云蔽月有无中。废书暂阻雠三豕，妨射何因落两鸿。慧眼水清知吉梦，药师经騐表奇功。疾平岂但开岩电，反照观身觉内通。
材疏出仕久知难，境胜谋居自考槃。反抱关为知道在，赖闲处著得身安。离骚毎向醉中读，周易仍于病里看。万顷烟波时击汰，浟浟籊籊弄晴竿。
环堵翛然一亩宽，更无尘雾苦相干。森森佳树木奴实，湛湛清池地镜寒。三益时瞻玉界尺，一杯何用肉台盘。官闲坐享无功禄，更恐风人刺伐檀。
观名计利了非真，何似江湖习隐沦。户小但期茶当酒，家贫那有蜡充薪。五花自喜风翻簟，一角人看雨垫巾。上界神仙多护短，不辞长作葛天民。
不识痈疽与瘠环，柴门虽设自常关。木鸡养就都无累，刍狗陈来分合闲。聊复读书牛背上，谁能横槊马蹄闲。子亭结筑临溪面，瓢饮新来待学颜。
我贵从教知我希，静观物化养天机。名呼池面游鱼狎，缕系梁间旧燕飞。安石困应存远志，姜维那遽觅当归。人生安乐他何恤，怅望乡枌与愿违。
清时鸳鹭正充庭，何事抽簪喜退耕。百步穿杨防偶蹶，一巵赏画保先成。獭皮冠小随时用，猪鼻车低取意行。官柳野梅春意动，莫教诗酒负平生。
林亭冻卉未芳华，已享先春正焙芽。活火急呼汤饼客，缄囊来自使君家。破看鲜馥欺瑶草，煮验漂浮漾枣花。不预头纲评四品，恍惊流落滞天涯。
壑源苞贡及春分，玉食分甘赐旧勲。水厄阳侯宜避席，天随陆子合同群。珍同内府新苍璧，味压元丰小矞云。便请加笾先果腹，鹅无留掌鼈添裙。
色味新香各十分，可无桑苎与书勲。打门赠我令呼客，好事知君最出群。饮罢清风引仙阙，睡余妖梦破朝云。贫无列屋纤纤手，捧盌齐眉但布裙。
居心纯静眼无尘，此夜清光遍广轮。乖隔谩嗟千里共，澄明还是一年新。已抛世外无穷事，独喜尊前见在身。却忆帝城通夕看，清歌百阕会三人。
世传三穴起长风，此理诚难识所从。觉性未能参七祖，禅扄聊欲访千峰。桃溪溯日红霞烂，麦陇酣春翠浪浓。簿领回回清兴少，乍寻岩壑愧尘容。
秀野班春过梵宫，贤僚况复肯相从。风缘御寇来幽穴，云为渊明出远峰。柳色直将波共绿，花光疑与酒争浓。一庵此境堪肥遁，寄语山灵幸见容。
蕊榜连年诏墨黄，联翩恩绶月中香。家声旧踵三槐位，儒学今标四桂坊。酬唱共传花蕚集，笑谈应聚德星堂。门同列戟知非晚，更遣乡评服义方。
充闾秀气我家多，又喜双龙并化梭。同榜连荣追绍圣，传名跻甲首宣和。朝班鸣玉犹升舍，冠岁横金又中科。四叶登华谁得似，会看盛事入编摩。
牢落逾年坐斗州，窥园逢胜輙迟留。招邀风月千章木，收拾峰峦百尺楼。云叶悠扬疑独鹤，浪花浮动想饥鸥。道人知被烟霞锢，当是空门第一流。
敢向明时叹滞淹，得官迎飬富鱼盐。百年永抱双亲恨，五斗犹欣二父沾。寿耋名应书绿字，康寜药不待青黏。虚堂梧竹饶幽趣，正好端居养智恬。
覊宦栖栖易感怀，一秋聊得病颜开。幸蒙南巷携家至，更喜东床自远来。鹄髪二翁频撰屦，鸰原群从共衘杯。家山莫便怀中隐，风月跻攀更几回。
汝海膏腴人共说，封疆况是接同州。指囷待惠知无日，负米躬耕会有秋。林下要须三径足，橐中更莫一钱留。飰抄云子当同饱，官职来迟且自休。
山城岑寂偶分麾，聊欲藏瘝一再期。岂有声华如所誉，得非朋旧猥相欺。久钦黄髪嘉猷壮，初喜青天宿雾披。尚恨匆匆还执别，不容重醉习家池。
遶郭芙蓉十里城，画桥烟水接东瀛。苹洲倒照苍山影，花濑遥闻白苎声。问舍求田应犯虑，浮家泛宅未忘情。催科拙似阳公考，敢觊屏风录姓名。
溪南溪北梵王宫，踊甓亭亭耸半空。红靺鞨沉山带日，碧琉璃净水无风。云迷翠阁参差见，舟舣朱桥缭绕通。泚笔凭谁写东绢，尽将烟景荐重瞳。
词场弱岁以文鸣，落落寒松见老成。剧郡神君频结课，中台郎位早飞声。当年威令千人废，此日精神一座倾。欲试闲窗鸿笔健，春容诗轴灿琼英。
镜中双鬂未全华，退隐林泉意绪嘉。春圃带烟锄径草，夜灯和雨看簷花。神能自卫同干越，老更知涂似渥洼。文注五河初不竭，从来惟属士衡家。
寺门修竹映长楸，景似江村事事幽。山叠青螺云遶屋，月升紫磨水明楼。梦中他日应知路，天上从今与寄愁。竞病将军功已就，却将高兴赋沧州。
古寺萧清汝水湄，寓公仍有庾征西。机轮宛转春寒硙，浮线萦纡漾小溪。入定僧闲多却扫，深春人去自成蹊。一杯相属知何日，成事因须共到齐。
灵轜东下启铭旌，羁宦惸惸逗楚城。遣奠聊凭贻厥力，衘哀遥致友于情。虎闱典教曾同遇，鴈塔书名亦并荣。齿脱髪稀吾老矣，可堪回首望前楹。
枳棘栖鸾岂所宜，盐车服骥暂缰鞿。少而好学书饶读，壮不贪荣誉自归。重去故山抛小隐，懒趋名路触危机。寄言汉广徜徉者，聊赏风光且莫违。
彤墀日觐赤霜袍，何苦怀归问大刀。吴坂未逢惊騕褭，丰城行见拭豪曹。庙堂仄席方求助，筦库飞刍莫讳劳。即向词垣摛外翰，当年仙桂几枝高。
寺居岑寂近方袍，贫舍分瓜毎借刀。隶事旧闻轻叔宝，读书今却笑敖曹。珍姿浑厚韬和璞，利刃坚刚敌孟劳。桂树独生千仞表，太丘家世显名高。
韶颜秘殿赐恩袍，白首山城始梦刀。竹坞有诗缘二妙，棠阴无讼赖诸曹。消闲不废持螯饮，结课曾微汗马劳。更拟松江理烟艇，如归亭上踵三高。
云台献纳愧先贤，端合尘迷簿领闲。政似阳城惟下下，文如祖咏只班班。著书大似屋中屋，择禄甘从山上山。揣分量材宜置散，敢于造物怨偏悭。
西笑惟携插架书，雍容车骑不求都。观光鳯阙前踪在，寄恨鸰原往事徂。喜见教忠跻显仕，勉从迎养涉修途。新诗清婉追棠棣，乐孺当年共究图。
逸气轩轩盖搢绅，后来之秀子其人。文如范晔无空设，学似扬雄已大醇。记问五花能夺簟，风标一角共传巾。怪来吐句皆清警，胸次应无庾亮尘。
新稻翻匙羮芋魁，慇懃重客肯相陪。醉归已彻重城漏，睡起应寻十日杯。欲得杜康连榼至，因令毛颖寄辞来。扶头往饷宜频釂，更喜输租罢与催。
骊珠鱼目两无遗，卷袠深烦为析厘。赋咏粗疏惭短笔，赓酬刻画赖连枝。似闻警策眈佳句，何用编摩载恶诗。敢请冠篇重作序，二难文采胜延之。
携装过我路漫漫，聊命杯铛为御寒。漏月竹疏怜影碎，干霄楸老见根蟠。城头飞屐千峰逈，楼角凭栏六幕宽。尚欲相留过残腊，小园佳致雪中看。
奉留高客敢同黄，恃有亲亲与鴈行。乐孺诚宜赋棠棣，盘桓何畏啬槟榔。敬通叔达无争论，法护僧弥各擅长。二义周官如问得，且看姜被莫腾装。
五十之年岁又开，劾归不勇尚徘徊。家徒四壁谢金埒，第乏一区惭玉杯。彊欲安心师达磨，懒谈真我类投灰。吾僚轻作经时别，犹喜民谣挽得回。
公退萧闲闭息深，从来县谱用山阴。威棱少霁髯垂几，才韵频将笔捶琴。取急卧家聊小憇，捧符还郡却幽寻。风流若把名香拟，堪作盈斤百和沉。
剥啄欣闻夜叩关，相迎一笑解愁颜。枉帆虽落十人后，过饭今成五郡间。自役其身惭鞍掌，无求于世羡萧闲。何如赴陇从招隐，却遣幽丛问小山。
相逢虽幸慰暌离，忧患仍年触境悲。琴与俱亡念同气，缶犹难击怆齐眉。筋驽肉缓奔名懒，意广才疏见事迟。只待归资堪问舍，一封投劾去追随。
一官随牒浪推移，不到名山二十期。踊甓独存煨烬日，布金重见鼎新时。旧游已起人琴恨，净供还增奁镜悲。赖是一般官拓落，林泉深处得追随。
稚节争名翰墨场，中年习隐水云乡。遭时有幸常温饱，济世无能分退藏。山色不于覊客秘，日华端为散人长。身闲却笑东方朔，避世金门傲武皇。
许昌旧姓有文儒，得得西来过燕居。访我肯题门有鳯，馆君深愧食无鱼。鄣泥难为清游惜，便面频将好句书。尚遣雅才淹簿领，好贤谁赋卫干旟。
惭无才望照簪绅，剖竹藩房误长人。堪笑为官常拓落，独知取友爱真醇。吏休时著煎茶帽，客去今闲漉酒巾。曷日清扬重会面，划开河汉涤心尘。
长须剥啄叩柴扄，令弟官清远寄声。擿句已欣资艺圃，漱醪兼赖破愁城。牵丝闻说恢材力，露板应连上姓名。犹忆具区分袂处，孤帆一点怆离情。
世涂艰险动难谐，学士深居但柏斋。紫翠当门流水过，碧鲜遮槛好风怀。角巾家巷便高枕，手板公廷厌没堦。天地百年真逆旅，谁能巧宦役筋骸。
粗才濩落与时乖，湖海幽居一竹斋。月径清游疑不夜，风窗高趣到无怀。身闲有分白莲社，地禁无心红药堦。只待匡庐官秩满，一章程奏乞残骸。
影落邗沟是我家，端来吴地寄生涯。蜗庐困卧身何择，蝶梦时归路不遐。幽径任荒陶令菊，闲门聊莳邵侯瓜。西还约醉中秋月，屈指同襟尚阻賖。
文采清华自一家，行身所到讵能涯。学该古昔仍知要，识造高明岂不遐。英晤早明当道李，勤书频事镇心瓜。似闻忧国头今白，法会无钱想尚賖。
朱门十万一贫家，鼓枻西归怅未涯。数米称薪嗟隐约，望云临水负幽遐。清音且听雉登木，曲路任从蝇集瓜。午饭萧然无脍鲤，须知滋味已能賖。
委巷歌谣愧斐狂，雷门布鼓背生芒。鳯毛忽尔惊悬罄，鱼目真能引夜光。义重肯为流俗变，意勤仍以古风将。怪来巾笥多珍玩，获奉英游已五霜。
溪山佳处不须招，未到心旌毎动摇。渐喜田园挽陶令，敢将笔砚伏君苗。黑云含雨迷江馆，白鸟冲烟映市桥。回首海寜惊谪梦，挽舟犹记笏垂腰。
奠食无劳合退休，君恩误付百花洲。未温坐席已当去，偶带泥封得少留。官意正如彊弩末，归心先问大刀头。略无涓滴苏民隐，空使闾阎说旧侯。
暂摆尘劳坐燕居，野人偏与世情疏。马牛价杂慵钩距，凫鹜行多厌簿书。同醉径须邀绿竹，盗香无复念红蕖。不持黄卷来遮眼，可惜炎天化日舒。
王事勤劳得少休，全家喜复入汀洲。懒于荣路占淹速，尚有浮生任去留。名誉未须惊谷口，功名终亦困壶头。归栖拟种千竿竹，便与题为潇洒侯。
十连名郡近天畿，负重悬知困力微。闲客已知无啸诺，邻邦聊得看芳菲。谋身旧似齐优拙，罹咎今同鲁酒围。回首隽游难恋嫪，索居独学果畴依。
菊潭才到便归休，年大何心泣楚囚。南岳献讥无反复，东臯舒啸有朋俦。龟灵自古称怀浦，狐老从来只首丘。便觉讴吟罢庄舄，翛然随俗且沈浮。
孑孑携家反故园，尚沾荣禄愧空飧。官闲未办夸腰组，车过常先下里门。涂巷依然榆社旧，屋庐犹喜枳篱存。浮生孰似还乡乐，謦欬吾前尽弟昆。
假守秦头两月彊，往来遵路一年忙。幸逢庇邑人惟旧，暂脱浮家计亦良。退食井腴如就国，遥寻祖系似还乡。南风未便轻蓬荜，也与虚窗拂袵凉。
木彊与世异酸醎，扫洒真祠屡入衔。新格似闻惟半俸，旧官那计是常参。茶炉僧钵随时用，手板朝衫竟月缄。赖有班书贫可贴，且谋蒲笋慰饥馋。
葛帔练裙一散仙，亲携畚锸道蒙泉。滥觞初见开微溜，中准终能作止渊。栖亩稻秧滋菶菶，入池藕叶泛田田。道人跬步不知处，未遇高贤名孰传。
风撼柴门夜不关，黎明琼玉遍人寰。举头寒掩东隅日，縦目高疑西域山。朝路昔宁飘袂上，禅房今喜点炉间。亦知尘雾难撄拂，万径行踪绝往还。
排寒聊与酒交关，呈瑞应先自帝寰。初见同云迷六幕，渐惊飞鸟绝千山。知酬素景风尘外，坐隔清游咫尺间。飞洒却羞来傍鬓，安仁年少不重还。
从此何忧家事关，明年粒米厌区寰。腰青不见飞花女，头白先看对面山。弦冻未应停绿绮，胶彊仍喜彀黄间。平铺万顷茅簷冷，欲问城居几日还。
门似柴桑画亦关，歘惊阊阖堕人寰。郊原那异熬波海，垅阜浑疑聚米山。望远恨无楼百尺，逃寒阻共屋三间。阿兄诗句清奇甚，格律都高汉以还。
偶兹穷腊憩乡关，无蔕花飞遍海寰。粉饰门闱疑省户，云屯观阙想神山。飘狂不绝三冬里，积厚遥追二纪间。闻说旗亭增酒价，沈酣凖拟典衣还。
香雪常开小雪天，孤芳今占六花前。欲从玉女互争秀，不分青腰夸擅权。见事自知秦相缓，著鞭甘被祖生先。左轓不要宜春郡，应恋南枝映水鲜。
冬早寒轻测测天，疏枝明秀忽来前。土酥结色神仙种，冰麝分香造化权。三白共惊千树发，一年都占百花先。巡簷索与冰姿笑，凖拟携壶更撃鲜。
山头云物冻吴天，几树寒英唤我前。老不禁愁聊索笑，病方止酒暂从权。松篁傲雪堪为伴，桃李酣春未敢先。习隐菁山真不恶，吟鞍十里看芳鲜。
低云晻暧与天同，剪水飞空候应冬。沴气潜消烦燮理，欢谣蔼布荷明农。漾舟访友乘清兴，授简延宾继旧踪。岁好定知丰五稼，仓箱行庆亩收钟。
溪边空谷偶来逃，散步虚廊破郁陶。庭户月华封玉雪，林峦风响汹波涛。气寒秋尽衣裳薄，夜静山深殿阁高。欲识羁怀愁几许，明朝揽镜看霜毛。
云山冬瘦露精神，整棹溪边试问津。悬坎带坻冰积厚，缘甍冒栋雪飞频。出乘舴艋为龟手，归卧蜗牛分曲身。已觉乌蟾不能活，阳熙早晚定回春。
淑景因阴苦未韶，峭寒于老不相饶。窃香风韵归梅萼，刻楮工夫到柳条。万瓦雪消疑夜雨，一溪波涨误春潮。连枝别后儿曹远，赖有吾人慰寂寥。
松陵讲舌看澜翻，滞论冰消瞬息间。觉性已明华藏海，退身聊遁莫厘山。识真久认鱼筌假，处静因求麈尾闲。我是殊庭仙隐吏，二年云水共跻攀。
折床学子厌如云，卷席归栖震泽滨。识了大千俱是幻，理穷余二即非真。已辞白社拘方侣，更笑红楼应制人。弟子安心安已竟，不知若个是迷津。
诸方行尽已忘筌，宴坐归来水石边。五叶承来真的嗣，七朝阅过到耆年。鸾音衮衮闲犹振，鹤骨昂昂高更坚。我特叩门来问道，投针相值恐前缘。
一年春好是清明，万事都归笑矣行。卵色天容供远兴，縠纹波面惬闲情。门生陪从无参佐，野服徜徉束珮缨。午困乞浆先馈少，已无形梦不须惊。
一春连雨少晴明，曳杖郊坰偶意行。妩媚花枝空溅泪，风流柳色但牵情。长饥频觉带移眼，大笑何宁冠绝缨。北极朝廷今咫尺，穰穰寇盗莫相惊。
年来生计一轻舠，晨出晡归岂惮劳。谢客儿山存胜致，佛泥涅日往游遨。波间星斗沈光冷，月里山河结影高。何日菁山山上寺，与君痛饮读离骚。
诏语从天下九围，并严法会保宸闱。山称万岁诚尤切，鉴奉千秋事已非。已听鸾音勤请祝，故应龙辂庆遄归。孤臣拭血怀君处，小坌峰前泪满衣。
仙桥水殿照清流，攘攘游人聚九州。光景从来夸辇毂，风标况是富阳秋。天开卵色春方好，月上弓形夜更留。勉作新篇书盛丽，莫令少味似韩休。
人与严徐是一流，英英儒雅冠吾州。白虹吐烛呈文夜，红杏飘筵得意秋。禄薄未应腰为折，语多共叹舌无留。令君举善搜寒俊，不进清华谅不休。
文律高峰与激流，五言佳处似苏州。寜甘鬲县中漓酒，不羡宣城赏弈秋。白首同归相器重，青云一蹙岂淹留。外家门阀期君大，作德虽休更勿休。
撃缶那能似漆园，销魂来访小桑门。仰冲云阵寻峰顶，细步泉流觅水源。九里环观山向背，两舆归趁月黄昏。春风不识愁人意，柳暗花明自逐村。
入门松桂拂天长，遣化谁来自众香。初剪蕨嶶丰菜把，半残桃杏露花房。不辞峻极犹登践，免使幽寻堕渺茫。闻有山人宅岩顶，试从度世觅神方。
千章宰木荫长城，申枉行颁宠数新。金薤文华才冠世，银钩字画品称神。佳城此日看驯鹿，文保当年想梦麟。定有玉璜传后裔，投竿端自渭城滨。
祖尚浮虚事漆园，生平圜府不曾言。神峰峻若瑶林茂，手色全如玉柄温。翊辅但求三兔窟，风流空擅一龙门。季年丧国排墙祸，绮靡谀言可得存。
曾侍东皇采紫芝，朅来西土宴瑶池。藻翁梁上休繁役，灰劫池中认远期。数木故应烦鬼子，窃桃那免号偷儿。蒿庐不爱深山卧，避世金门世孰知。
并寓僧蓝得几时，薄游苕霅遽暌离。一麾为郡乖同济，百谪还乡独后期。第隔东西希聚首，忧连宗戚罕伸眉。何时解组俱林下，松菊园宽日共窥。
一岁连膺四命书，衣冠庆美近时无。绵长本自天资厚，凭借由来地势孤。襆被昔高兰省去，彯缨今喜棘班趋。立言制行俱忠孝，岂愧堂堂七尺躯。
吉月迎秋万宝成，充闾瑞气降耆英。枌榆社里藏身稳，桐柏宫中庀职清。黄髪定应惊再少，绛田端自保长生。寿觞亲荐犹弥月，归梦驰诚栩栩轻。
黑头自致已三旌，暂寄江湖适性情。五总龟游钦学富，九臯鹤立见神清。西雍宁累飞章荐，东合频蒙倒屣迎。方幸台躔照苕霅，以兹投劾未能轻。
剧谈世事迩来慵，时向烟波掉雪篷。德业未尝矜久大，光尘惟曲示和同。十年辅政裨元化，万国宾贤振士风。敢请中兴重作颂，衮衣不日见归公。
久向岩廊侍禹汤，归身丘壑兴尤长。东阡方幸陪游乐，南浦难轻送别伤。欲以中经咨诂训，更将奇字问偏旁。勉留衮舄辉山郡，不日天书下宠光。
膜拜同祈海岸仙，风云奔走会诸天。山岩恍若龙衔曜，墀庑频惊鹤夺鲜。莫讶瑶英来有信，都缘玉烛气无偏。化工应念催科拙，乞与穰穰大有年。
吾僚斋祷极精诚，俄见聫翩舞玉霙。逞巧封条危不堕，弄闲飘幌细无声。倾都奇货归王老，侵户寒威赖曲生。天念春回惟七日，故教连夜趁嘉平。
雅步谁追鹤氅仙，峭寒真是酒家天。谢庭最爱因风起，桓扇宁书遇象鲜。远觉归巢禽翅重，静看当槛竹枝偏。三吴此景宜增赏，飘瞥郊原似昔年。
从来爱雪是真诚，又见祥飞六出霙。材薄敢招能赋客，庭闲聊作咏诗声。瑶阶误向凡间见，春蘤翻惊腊里生。贺板并来无答语，自惭词笔太平平。
苕溪溪上一茶神，三表遗经品藻亲。轻拂竞看云态度，初尝应惬舌根尘。草堂遥忆金沙水，花濑聊分紫气春。尤物从来常贵少，彭城园外即非真。
健步苍头捷若神，露芽三日到情亲。轻瓯延喜凝珍玉，小硙邻虚堕细尘。便好相招十日饮，莫教虚负一年春。慇懃后讯当重饷，月六斋时供应真。
高材磊落气峥嵘，命薄难将智力争。赤米白盐生理窄，红莲绿水宦情轻。曾期虚阁凭栏醉，不遂扁舟适野迎。汝已反真归大化，山城空恸十年兄。
未有归资可买山，一封程奏便求闲。睢睢去后容争席，碌碌羞来肯抱关。幻界已知都是梦，真心自要识无还。尊前衮衮听名理，坐遣穷愁一破颜。
清明时节访溪山，消尽机心大智闲。元亮孤舟聊自棹，尚平家事不相关。叩门虽幸千金顾，恋德翻嗟半日还。并水幽亭同历览，应怜瓢饮政希颜。
居然埋照向穷山，谁识龙媒伏帝闲。意气虽吞云梦泽，功名未羡玉门关。身常静退缘知止，心不倾邪畏好还。但恐搢绅公论在，招延行见觐威颜。
上印归来卧荜门，此心炯炯向谁论。平生疏拙真天赋，此去安闲尽主恩。旧识愧真为我累，近知凡百丧吾存。好来同习菁山隐，白髪仙臞两弟昆。
晦迹才须一亩间，浮家暂寄五湖边。官抛印绶轻千里，禄隐渔樵已十年。眼对云山偏烂烂，腹藏篇牍自便便。政缘欲遂幽栖乐，岂是清时独弃捐。
四年五度访郊村，苜蓿羮稀不厌贫。清韵喜逢须展戟，奥篇仍覩笔书银。一笻岩壑幽栖地，五两江湖自在身。他日愿陪鸡黍社，贵邻应不买增珍。
郊居牢落似东屯，剥啄欣闻客叩门。笔下波涛文贯道，胸中瑜瑾学逢源。西余未遂谐清赏，南浦俄惊黯别魂。金菊万株秋露重，此时重复望来辕。
衔哀负土记当年，白首来临涕泫然。宰树成行无鹿触，佳城卜吉自牛眠。已乖彩服亲尝膳，犹幸纶封数漏泉。反顾云飞频怅望，孝诚寜愧斗南贤。
两年侨寓为知音，百指仍携就泛金。蝇集树榛曾掣肘，鱼传尺素喜回心。无边红芰邀同醉，不尽青山得共寻。白首居诸良会少，对床免被别愁侵。
云山佳处复跻攀，景物依然得破颜。春事阑珊三月尾，时光荏苒七年间。重来怀绂成何事，归去抽簪幸有山。且尽一杯今日乐，投林飞鸟会知还。
林薄风号两日先，俄惊剪水堕遥天。坐看山路禽飞绝，聊胜泥涂马不前。轻点红炉呈妙意，斜飘素髪映衰年。寒霙与我官同冷，莫笑柴扉日晏眠。
缥缈山头白最先，模糊云物变吴天。陆机玉圃无精粗，王衍瑶林满后前。酒涨微澜宜永夜，麦翻翠浪看明年。晓晴便是春消息，梅萼包香柳欲眠。
泉石清游一月间，风轻气爽未惊寒。唱经云岫频清梵，佞佛炉烟费紫檀。震泽鱼肥聊独酌，包山橘熟阻同看。归来顿识南宗髓，宁见弥天释道安。
遍游湖寺棹舟还，重理残书逼小寒。衰鬓迎风似蒲柳，贫炉无火取槐檀。毫铢利禄回头笑，翻覆人情洗眼看。痴钝老人堪底用，故应衡宇自偷安。
岁律峥嵘又欲还，鸣条风急作清寒。菊英媚日犹呈秀，梅蘂包香未吐檀。江水过门兼汐到，乡山当面带云看。是身已觉都无事，只有空飧不自安。
门无杂客往仍还，趺坐澄心定水寒。清净苦嫌千日酒，萧闲惟事一铢檀。眼中金屑全无用，髻里明珠得自看。作止更能除任灭，已无禅病自轻安。
萧衣无柰客愁多，日饮那知酒有戈。松径崎危羊石卧，筠筒屈曲虎泉过。懒寻丹灶山名葛，且供禅龛人姓何。共看今年龙集酉，穰穰蕃熟庆时和。
侧席求贤岁又除，如君德盛孰仪图。轶材共仰人之杰，谠议悬知帝曰都。岂有箦中终去魏，未妨庑下略居吴。蒲轮不日来征聘，禅句休夸雪点炉。
水风斜日惬新晴，初解铜章病骨轻。远寺藏烟增晻霭，寒峰带雪更鲜明。寻幽屡办扬舲出，辱访惭乖倒屣迎。烟艇遥遥逐鸥飏，渊明从此得浮生。
讲罢公堂得少休，下帘清兴与天悠。书空怪事知无益，为圃机心逝不留。四至九卿空士笑，一当万乘岂人谋。先生独有摛词巧，夺尽人间重锦裘。
一味伽那已默传，随机任运且忘年。翻经不落摩腾后，成佛仍居谢客前。教海就舟方见圣，宗门得髄始通禅。萧斋一炷寒沈水，了尽因缘与自然。
千古兴亡马食槽，醉乡真可寄廉高。功名戏事何须挂，富贵危机讵肯饕。幸有碧筩消暑溽，休夸白堕执逋逃。牢愁滞恨知多少，凖拟都将付浊醪。
何须逻逤响檀槽，独喜杯中酒浪高。芰实深酬屈到嗜，鲈鱼仍足季鹰饕。加笾亹亹情尤厚，醉舞僛僛罪敢逃。我亦头巾漉家酿，明当相速醉芳醪。
飘零羁旅苦摧颓，旬日希逢笑口开。炉冷难施文武火，气寒聊杂圣贤杯。牛鸣地去无多远，羊胛熟时宜便来。闻说家山动归兴，预愁叠鼓起高桅。
阳和协气起寒灰，席上清歌听落梅。煖逐日华惊岁换，夜占天象觉星回。书筹屡点蟾蜍砚，命釂连催鹦鹉杯。愿敛春祺锡黎庶，熙熙一镜似登台。
补陁香供走人天，赴感随缘旧所传。霖雨方忧困桑户，晚晴俄喜赋樊川。阶庭旋见收黄潦，斋壁何因上绿钱。多谢化工哀老子，遨游不复更祈年。
拏云老桧欲千春，几阅人间旦复曛。风里樛枝喧过雨，月中清影碎流云。蟠根不愿郎官谷，耸干宜参君子军。须信英灵神物护，频经兵寇惜挥斤。
屏居岑寂似禅关，顾笑初无素与蛮。昼栋差池宁识燕，绮窗葱翠旧游山。时危谩自怀颇牧，境静聊欣接尹班。二纪家园逋细履，身闲今得一时还。
漂泊身如不繋舟，芙蓉湖上懒回头。干戈时幸逃新鬼，岩壑人能识故侯。已觉功名真破甑，却惊岁月甚奔流。仙庭五载空浮食，恩重丘山岂易酬。
五载投闲隐薜萝，眼看时事只悲歌。家贫不畏鬼来笑，世变难教佛柰何。髀肉生缘痴坐久，带围减为客愁多。他年莫忘菁山寺，百口啼饥两鬓皤。
青云那肯羡雄飞，前料山边习遁肥。名教固应多乐地，贱贫聊幸脱危机。虀无萍韭何妨醉，羮有菰莼自合归。格外一官垂欲满，便从神武挂冠衣。
诸公衮衮上岩廊，济世无能分退藏。所止先名大隐洞，平生本望秘书郎。画成顾失一巵酒，箭蹶空穿百步杨。幻界光阴凛无几，养生从此学长桑。
单车去位五年强，初乏恩襦庇一方。大姓殷勤携老稚，精蓝祈祝饭缁黄。此时美稷勤邀迓，他日桐乡必奉尝。为报庚桑相俎豆，不如道术永相忘。
晚涂萧飒寄渔樵，梦亦无因到上朝。书在床头脱复看，客逢野外偶相要。敢嗟禄薄难糊口，大胜官粗毎折腰。六十七年明日是，亦逢村酿也浮椒。
烟霄飞步欲青春，未信论甘肯忌辛。三仕固应无喜色，一鸣今复见惊人。射如关尹方知中，画若元君始识真。早晚奏篇来拭目，清涂聊为洗荒榛。
儿曹春榜预言扬，窃吹知难服士乡。黄绢未能摛好语，青氊偶幸继前芳。穿杨喜共东床客，攀桂同标北寺房。圣世选材如华岳，积尘曾不弃毫芒。
小鲜无数命临危，邂逅云庄扩大悲。巨浸何劳长者水，亲临尤胜校人池。依蒲俯视还真乐，贯柳充庖那复知。圉圉介鳞俱得所，道人因得一伸眉。
亦识韶华不肯留，时危那更事嬉游。羁怀不办愁花雨，空廪惟知望麦秋。顾我端忧宜燥吻，如公无事合扶头。曲生漫助齐眉饷，清洗钱塘两玉舟。
台阁高贤卧里门，清扬乖隔阻寒温。尚赊宴豆陪三雅，聊即烟邮寓一尊。乱后官居同幕燕，春来香味忆河豚。溪亭午夜衔杯处，应对梅花淡月昏。
锦窠朱绂亦何荣，辞剧求闲责自轻。聊喜青葱供俯仰，未应红腐较奇赢。久知飞鸟有真意，谁信鸣鸡非恶声。只恐朝端阙司隶，又将敛手避威名。
红尘衮衮厌朝班，官寺深藏洛尾湾。识擢早惊郎位峻，招寻今见水仙闲。高标自置羲皇上，俗眼从教季孟间。仓氏一官寜久困，禁途供奉政才难。
翛然丈室老维摩，不愧家声旧曲阿。事阅七朝推寿俊，庆钟六子半文科。白莲入社尘缘息，朱绂通闺圣渥多。空唱已闻生净域，可须薤露起悲歌。
赋归州里半年间，岂料循题哭二难。屡荐尝为趋幕客，数奇终困字民官。清谈竟日师夷甫，寝瘵连年痛士安。身后华名知不朽，几多墨妙翠珉刊。
文义游从四十春，艰难契阔见情亲。少年涟上初倾盖，末路云阳拟卜邻。万室讴吟依恺悌，一生志气负经纶。渭阳岂特儿曹恸，老送佳城泪满巾。
露奏求闲猛挂冠，忽惊卿月堕云端。中年屡揽澄清辔，末路坚辞矍铄鞍。自卜寿藏松已拱，亲裁幽刻墨方干。映溪清远楼前月，后夜登门忍独看。
游从五纪荷勤渠，白首来依霅水居。郡合箴规言有补，家林书疏月无虚。方期老验长桑药，忽见神升广柳车。兄姊同时封吉壤，不堪清涙屑衣裾。
昂昂鹤骨素康彊，微疢生朝罢举觞。尚冀魂随香釡反，那知人逐绮琴亡。禁方不验三茅洞，遗墨平砥空留二老堂。从此幽栖风雨夜，一翻姜被一凄凉。
德与才高位不酬，大钧杳默向谁尤。剖符政化传沂水，握节威名振宛丘。心悟三乘真合觉，学该九域独推优。鴈行影拆元龟丧，涙洒西风不忍收。
粉闱当日正逢辰，兴在沧洲猛乞身。袖手旁观真得计，急流勇退更何人。翺翔词馆全无累，笑傲丘园不计春。鼎鼐百年均此路，惟公达识夐谁论。
流年八袠庆初开，驹隙那知二竖催。书聚五车缘嗜学，家徒四壁为轻财。幻身梦蝶自云适，曲路增蝇何处来。深恨滞留暌属纩，此生赍恨在天台。
万卷胸中学已优，安恬当向古人求。有财谩说驹千里，此路何殊貉一丘。儒馆芸香今寂寂，亲闱芝检竟悠悠。悬知箫鼓江村路，茂柏深松结暮愁。
英猷卓跞世无多，用不酬材可柰何。庀邑颂声空制锦，阜财智算谩熬波。鳣堂积学家传庆，蟾窟登荣子继科。下里有车催遣奠，上池无药起沈疴。心期于我勤知过，肺腑从公久切磋。十载飘流隔生死，东风吹泪寄滂沲。
王嘉冤死有由缘，峻节忠言照史篇。最是一条堪恨处，临刑犹道孔光贤。
为梁草奏枉忠臣，李固夤缘遂杀身。南郡何须施绛怅，应无面目见时人。
阉尹流凶遍海隅，飞章露奏计诚疏。黄门诏狱空忠鬼，天下何因遂扫除。
贼掠家储岁阻饥，将儿系树后无儿。林回轻弃千金璧，始信皇天是有知。
奖鉴人伦重法真，亲庭曾遗助求人。牖间占察曾何补，只得庸庸番土臣。
儿时黠慧岂寻常，苦李徒教结道傍。何事季年痴更甚，为财钻核长膏肓。
革运称梁出秘谋，寿光不许范云留。赤章夜奏称非已，合向人间谥隐侯。
子昂文律唱唐家，摩诘诗声未易加。场屋有谁深荐达，坐令入彀赖琵琶。
半璧清波势自然，鸾声旗色想当年。野芹不识兴亡恨，犹自牵风漾碧涟。
素王遗庙屋渠渠，老桧阴浓耀碧虚。无复升堂闻古乐，尚传开瓮得丹书。
蟠螭宛转谩承楣，东序西厢只废基。终与建章同圯坏，浪言神力有支持。
迤逦群山不识名，天门日观远峥嵘。地灵不见二宫迹，圣作时闻万岁声。
巍巍宝甃耸青冥，轩后开基向此生。云瑞已随仙驭远，电光犹绕北枢明。
格外官曹自在身，阖门扫轨养天真。何须更待年三十，始约孤高不诗人。
豹皮羊角食无冤，烦助先生苜蓿槃。便敕佐饔淹苦酒，春余调笔要多酸。
张衡愁坐政烦冤，下筯南烹炤午槃。老作禅痴多不肉，每观觳觫鼻辛酸。
爨无烟火叹厨贫，嘉蔌蒙颁胜八珍。苦口片时终隽永，端如药石尽规人。
茂林髠取未应贫，政恐书材窘伯珍。更请作桥通夜盗，可怜辛苦涉沟人。
公圃荒凉此物无，畦丁遣饷十余枝。他年京下憎羊酪，莫忘溪亭点酒时。
碧润那忧盛夏无，骈头聊取供斋枝。辟疆园暗新苍玉，未害青柯贯四时。
热际初经四月八，磨香灌佛晓泉寒。丞公忽致槃游饭，儿辈惊看欢喜丸。
方叹流尘生范甑，何图香黍溢颜箪。将军尚未封侯贵，推去那容学井丹。
点漆饭蒙清净供，翻匙那敢配羊寒。独欣法味盈斋钵，尚欲诗辞看弹丸。
三叹属厌阎没腹，十方皆满净名箪。定中不敢逃禅饭，卑景何因醉脸丹。
高贤往往突不墨，造化从来一小儿。执戟逐贫曾有赋，柴桑乞食岂无诗。
二顷无田空好岁，四郊多垒已仍年。遥知壁立书生舍，只有溪藤与麝烟。
飘蓬闻说旅涂穷，我有枯鱼困辙中。裹饭独期来见客，一杯当卜与君同。
冠玉何因常瓮牖，身名未泰少安之。雀罗忽枉黄金弹，惊怖还应震失匙。
中台宏议裨初政，学省雄文畏后生。不悟宦游成左计，只今无米糁藜羮。
异种初从弟子栽，东家宰木鬰泉台。谁知当日勤封植，只作人间手板材。
好事频求阙里堂，文房裁斵已盈床。讲郎乞与非抛却，已办棼丝结紫囊。
横斜文理秀斓斑，分饷闲官尚独悭。凖拟遣人来检料，欲将拄颊望西山。
祗召行亲尺五天，书辞对命赤墀前。人言此板多乖牾，换试聊须觅褚渊。
史君携客习池头，不载连营女妓游。红烛要须醉芗泽，白云何似老温柔。
四序垂杨袅曲尘，荆豪不见水粼粼。何须倒载摇鞭问，不是并州姓葛人。
桐川旧传七里濑，洛宅仍夸八节滩。楼耸桥横堕波影，未应能胜此山间。
北门学士居新卜，南海使君家在中。更有娇云兼健水，吾邦从此冠玲珑。
舟随风入乱山村，流水桃花似武陵。叠颖丛条烦寄语，幸非逋客莫相憎。
纷纷宠辱不劳惊，凛凛孤高未易名。闻有百钱供菜把，下帘从此谢君平。
槛泉依石古名馗，细转轻流有令姿。不觉篮舆归日暮，坐怜清泚住多时。
休言歌酒旧时好，把酒高歌今更新。醉里不知身是客，寒城落日数行人。
凤凰山色鳯凰泉，山下泉边有隐仙。同是荒榛埋没久，一朝题目万人传。
浑浑泉源泻一溪，碧涟方沼烛须眉。便须牵率诸君贺，却向山中得鳯池。
结宇南溪领老潜，东亭复构半空簷。书棋文义惭朱异，独向云山号不廉。
暝霭昕霞景变移，烟云竹树眇参差。软红尘里何因有，迁谪江湖却恨迟。
竹好祗生君子国，松高不受大夫名。两郎风韵都相似，结作东南四友生。
浓淡峰峦低复高，林深依约见汀桥。风流公子图纨扇，咫尺须论万里遥。
鳯去丹山久不归，昔年宁此览朝晖。紫庭正带黄绅望，曷日重将九子飞。
从我登山未觉疏，应将得失日乘除。喜添桐叶千篇咏，顾减茅堂一卷书。
阴森行尽古榕林，别有幽奇路可寻。渔舍傍溪人不见，弄晴水鸟自浮沈。
消尽机心独保真，无情云外合相亲。安心丈六奇礓石，不是山间射虎人。
横肱盘石俯清泉，山泽臞儒似列仙。泛水登山聊肆志，著书万卷果谁传。
槛泉甘美胜梁溪，来照泓澄得展眉。尽道潺湲流不远，那知无路到天池。
云峰遥看步慵移，层碧三参更两差。天际余霞似残锦，只堪收拾饷丘迟。
两士端如萧子显，求心已足不干名。春朝秋夕风兼月，辞藻居然嗜此生。
云篷烟艇寄孤高，破浪乘风不碍桥。岂待征夫问归路，始教轻漾日遥遥。
眺望云岩每惜归，溶溶溪练照斜晖。双凫容与还如我，因恋沧洲更不飞。
清新十咏岂才疏，俗韵芜词尽扫除。佳句浪传真可惜，郊居斋壁莫轻书。
软语相从喜道林，碧流紫树日幽寻。是非那复谈朝士，懒作香方比麝沈。
蜡珠作鳯定非真，真鳯惟梧与竹亲。鳯去台空应不恨，赋诗同有谪仙人。
洞府桃花出泛泉，只容刘阮见飞仙。丛条叠颖嫌逋客，好去人间莫浪传。
不甘蒿藋蔽流溪，混沌何妨一画眉。若遣周回插杨柳，醴泉便是陆家池。
隐吏皆非谩诲潜，夜灯花落广文簷。招寻月月携连璧，不用船中觅孝廉。
屈曲云根屋旋移，下窥鸳瓦碧参差。不须欲速求儳路，自地升天理合迟。
催功下下与高高，束火人归閙小桥。莫向九岩生妄见，须知采柏望中遥。
滩声留客不容归，更尽西山一寸晖。要看冰轮升紫磨，遶枝寒鹊自惊飞。
秋残景物更萧疏，愁寄忧埋尽破除。埃壒是中无少分，昼尘终恐误君书。
闻有山房隐茂林，高人不与世相寻。屋虚但有荒基在，恐是宜僚遁陆沈。
结友忘怀契道真，水云情话似亲亲。爱君叶落云飞句，知是才高压众人。
岘山峰顶五花堂，曾见迷津赖法航。霅水江流同一滴，未妨作戏更随场。
师今此去几时回，是法初无去与来。一句但言无可得，宝函封印不须开。
诸方行尽夙心谐，澄碧归来寄雅怀。曾识禅那两居士，昭文斋主与高斋。
此生任运只腾腾，聊作空山骨观僧。生死由来如幻梦，道人因此识三乘。
一瓶一钵早周游，参遍云门与赵州。卷席归家只趺坐，了无一法可推求。
惯穿苍翠属潺湲，来伴高僧半日闲。鹫岭谈经元未散，不应向此认灵山。
遶郭清蒿翠欲浮，燕泉山水抱城流。娃宫香径终肥腻，谁道苏州胜汝州。
幻界当年暂陆沈，聊凭剪彩结知音。清贫虽乏生前米，飞裂还多死后金。
平原高节映常山，生死兴亡本自天。莫道排墙为鬼录，请看裂铁作形仙。
相从天末慰羁愁，属疾书窗喜顿瘳。休向友卿求竟论，且从吴客话诗筹。
远来著录寜非黠，肯作长斋却是痴。别久相怀应少广，朝来新得字如龟。
年大飘零馘已黄，野麋难复厕鸳行。山名一径通天目，便欲看云老是乡。
幽寻连日至如归，款听清谈木屑霏。好乞一庵容一社，只消枳落与松扉。
棘蓬禅老舌縦横，小阁谈元夜气清。顿觉心空重及第，信知兹理本无生。
五峰崷崒势萦逥，国一当年手自开。莫向兰袍认遗像，此心无去亦无来。
攀条叶脱惊徂岁，照影波清怅病颜。好似兰台感秋客，送归临水与登山。
严除宾馆远相迎，挂壁残缸夜自明。卧听秋声鸣索索，华鲸呼粥报参横。
昂霄杉桂不知年，风纛云幢锁暮烟。狡狯老钦能缩地，十洲移得别山川。
贞龙徙舍走风云，寒井犹余旧涨痕。老去文书但遮眼，懒求寒淗洗眵昏。
拥书斋馆水侵门，当日灵芝秀一村。碧落二卿今不见，空余乔木晓惊猿。
载酒陶春久不归，将花判断定忘疲。寻芳便作而今计，莫待他年子满枝。
命友登山共寄情，亦逢佳处便班荆。有时便取琴双琐，写出苍髯夜半声。
萧闲谷饮更岩栖，应笑痴人簿领迷。万顷青油行省舫，懒黄轻拂柳条低。
川原红绿远交加，春物关心梦到家。体骨素轻惟燕子，面皮最好是桃花。
荣槁如环浪自循，一笻双屐伴行春。溪翁野老来争席，不识蓬山第一人。
相携取意踏郊墟，松拂芒鞋毕景俱。洒落持君比佳竹，幽人一日不堪无。
清波澄澈复萦纡，照影湘缨得自娱。寄语溪光容笑傲，人愚那敢便相愚。
粟贮瓶中能几何，头巾漉酒苦无多。虽然清操标千古，试问还宁醉饱么。
羞为赵莹婆娑树，懒作虔徊旌节花。独立凛然霜雪里，惟将直节劝无邪。
独抱幽真岁月长，不甘取次为人芳。紫枢黄闼垂青眼，宿蘂横枝特地香。
嚼蘂攀条趁日华，悬忧面旋逐风斜。若非鼻观通清馥，应道漫天无蒂花。
蔽谷连山万树多，吴天今日骤晴和。冰肌玉骨知谁似，只向尊前许两娥。
为爱寒英暂去家，不辞溪路渺津涯。山村盛事人应说，第一人观第一花。
春醪香旨约同尝，玉雪花多独此疆。敢请对花同烂醉，拟将酒债典衣偿。
数枝幽艳逼人清，望腊先驰淡日程。往近枢光增妩媚，绝胜寒影照溪明。
姑射肌肤独占清，东南万树数乌程。便须挈榼连宵赏，要看琼蕤伴月明。
葛山庵畔野梅清，风便犹须半日程。闻说数枝来几席，何妨先赏到黎明。
林间缟袂缀瑶英，月里轻盈画不成。拂石坐来花一眼，神肤从此喜双清。
南枝连夜犯寒开，好事谁曾步屧来。上客固知心匪石，为花烧烛耻瓶罍。
轻阴池馆润无尘，骨醉簪花任笑人。先向孤芳一倾倒，明朝更浥上都春。
千本黄花嫩色深，恍疑春色变家林。禅翁护戒新停酒，小宴无因费百金。
和气凝阳更递通，露根移得自蚕丛。分明般若圎明相，误落柴桑酒盏中。
宸章端与三坟并，奎画全将六义该。湖海小臣如草木，岂知云汉有昭回。
山林臯壤乐无厌，况是寒灰岂复炎。蹇足上天无是理，固应此梦不须占。
枕中佳兆远相夸，未敢凭虚便拜嘉。老去定心如止水，不随闲梦入人家。
寂寂蓬门雀可罗，不妨休影养天和。诣人三十已当止，年事那堪更倍过。
樗散知非济世贤，一官明道又逾年。真人上界官都足，甘向尘寰作散仙。
暗淡同云拨不开，岁阳云暮迫星回。寄言大造洪蒙里，速致青腰滕六来。
朔风一夕结层阴，奇货居来更易寻。器异山涛仍玉璞，坐无王衍亦瑶林。
昔泛秦淮一舸飞，角声吹动塞云悲。如今独听寒窗雪，忆杀梅花旧日诗。
飞楼百尺面巑岏，万顷谿光带郭寒。宵寐正求良弼梦，云山聊得暂时看。
龙庭一纪袖携香，磊落功名竹帛光。敢请东周重复古，肯同歌凤接舆狂。
菁村小隐卜巑岏，盟在前峰讵肯寒。却把青鞵踏城市，赤栏山色带惭看。
青苹风起递秋香，翠盖红粧衬水光。暇日跻攀莫辞数，人生百岁似风狂。
晚凉汤饼点青蒿，卜瓠分甘笑楚糟。好摘江蓠充杂佩，不须岁晚梦三刀。
雨跳浊水千沤乱，风过桥林万弩齐。顷刻埇桥斜景在，市人来去两虹霓。
朱阁琼宫耀紫房，翠翘下堕慰愁肠。天中感遇非尘世，不念痴牛念郭郎。
盈盈一水截长空，乌雀桥成得暂通。逗晓归来装万恨，旧机牢落响寒风。
霓旌鸾扇去央央，云路轻车驾七香。灵会此宵才瞬息，经年何苦夜偏长。
晴碾春龙鬬小窗，饮悭难遣睡魔降。翩然梦遶沧洲去，白马波寒桨一双。
辘轳声到读书帷，草解招凉暑气迟。净扫竹轩人不到，戍楼哀角又空吹。
造物机缄属小儿，懒从寒燠究端倪。绿阴昼寂孤花净，犹有黄鹂恰恰啼。
金銮赐第新搴桂，鐡幕官期未及瓜。隐几蒲团无一事，五车关眼未昏花。
外物年来论已齐，眼看人事浪推移。禨祥白犊何劳问，宠辱黄粱共一炊。
宠饷头纲北焙茶，分甘应自五侯家。午鸡惊破槐安梦，犹有新香在齿牙。
双叠红囊贮拣芽，旋将活火试瑶花。半生未有阳侯厄，喜听咿哑转井车。
当日火攻应有法，此时水厄定无余。闲轩七碗宜频试，九陇清泉胜具区。
俗耳未容听滴沥，水瓶聊遣挹泓澄。晴轩小酌煎新茗，纱帽笼头似管寜。
贯以柳条仍拨刺，芼之筠笋佐鲜肥。他年京洛憎凡馔，莫忘河亭染指时。
窥园记我分名卉，大似梁园重锦红。自愧江淹才已尽，却须还与主人翁。
芳丛的皪长明槛，不似余花顷刻春。始信有常能耐久，何须逐巧鬭尖新。
香雪一林初著子，和枝分饷不吾悭。含酸但止文园渇，青琐无人蹙远山。
金边山畔汁偏羙，玉井峰头船最多。未敢磨刀供大嚼，却愁藏扎有修罗。
百篇诗已露玄关，欲免惊愚理亦难。招得使君来帐下，不应饶舌坐丰干。
玉屑金波各眼尘，如何牵役不知勤。往来扰扰天机乱，那似端居对此君。
小邑弦歌始数旬，迷涂才觉便归身。欲从典午完高节，聊与无怀作外臣。
莫将幽显较精粗，人鬼从来理不殊。磊砢挐云传怪状，论师天眼识工夫。
华严宝轴挂於菟，笑问翻经有地无。引下福山三十里，不应老马独知涂。
清樾寒潭土作宫，杨枝柏叶五年中。论成永作将来眼，第一功归大小空。
素幅工传长者真，龙眠端恐是前身。只留散带经行影，不貌供斋两玉人。
万个霜筠保岁寒，风枝轻戛玉琅玕。何人重作翩翩赋，写出高标与谛看。
眼到竹边知未是，竹来眼里亦全非。诸人问我真如意，不到山前带笠归。
平生趣操号安恬，退亦恬然进不贪。何事浔阳恨迁谪，轻将清泪湿青衫。
及泉曾改庄公誓，胜母终回曾子车。素绠银床堪泪堕，更能赋咏独何如。
飞观横空数百间，强扶衰病一跻攀。非移阊阖从天界，应堕蓬壶自海山。
废庄演论救时玄，未免仍为习气牵。讽寡劝多吾不解，遣辞全只用三篇。
载酒轻尘论礼堂，区区好事愧原尝。糟丘未辨陈喧老，壑谷宁容伯有藏。盎盎新香浮蚁面，陶陶煖息助龟肠。物微意重君毋诮，炽絜泉甘器亦良。
醪敷映玉浪吹香，未饷征君敢独尝。瓮下无人容借饮，壶中有客共深藏。歌呼仅可供頳颊，酩酊那忧共腐肠。好似东皋求待诏，三升日给酝偏良。
快雨霁亭千，晴曦作春妍。邻曲饶胜士，共开浮枣筵。中流惬啸咏，隐浪金壶偏。红芰初出水，捧剑疑来前。缅怀兰亭会，七百八十年。可怜右军痴，生死情缠绵。由来彭殇齐，顾或谓不然。吾党殆天放，卜夜就管弦。尺六细腰舞，女袖轻回旋。且毕今日懽，不问来者传。
赐肉归来命支生，共惊至日已三庚。巧遮畏景槐阴重，轻送微凉竹影情。坐局阻陪河朔饮，交锋空想汝南评。紫云的是尊前物，御史无缘问姓名。
岐嶷天人讲肆筵，恩华夜到华门前。十行诏墨芝香重，三品朝衣葚色鲜。能取身章同拾芥，应酬古本似奔泉。拖金朱绿更旬日，岂待常涂二十年。
云岩五花树，下临碧玉潭。泛泛石溜中，此独潴揉蓝。潭底玉石响，声如奏韶咸。名从襄阳样，山神固不甘。姓字污山谷，贞元岁所镵。我来事登览，云有神龙潜。骄阳虔禬祷，膏乳一境沾。灵祠锡硕号，丹雘飞楹簷。僧庐锁深閟，灵境超尘凡。悬瀑二十丈，银河挂高岩。飞流溅珠琲，余润沾松杉。震响汹朝夕，数里声不殱。禅客伴幽讨，高下皆穷探。猿鹤不足数，俗驾从讥嫌。何当叨龙宫，宝方求玉函。
空翠沾我襟，溟蒙认堂奥。兼乃张公超，五里方术妙。
龙蟠幽谷，非时则伏。蝉蜕高枝，饮露而飞。进如风行，退若云归。冥冥其几，赫赫其居。于越霸兴，强吴荡夷。功成不居，先生得之。
乳床奇诡鉴清涟，碧落真人古洞天。十载南游才一到，不访重补到难篇。
此君高节抗浮云，环寺幽亭分外清。凌厉雪霜真有守，招邀日月自多情。更无一点红尘到，但觉中襟爽气生。争似南墙相对处，萧萧流水遶除鸣。
历骋禅扉到暮钟，苦无胜事可深穷。归来唤渡青溪上，唯有山桃满路红。
秋霜阁下水潺潺，一片清泉漱玉寒。试把尘襟来此濯，要看披腹吐琅玕。
东峰亭上共徜徉，列嶂低衔夕照黄。酒兴未阑归骑促，一鸥轻泛白云乡。
平生闻说张三影，十咏谁知有乃翁。逢世升平百年久，与龄耆艾一家同。名贤叙述文章好，胜事流传绘素工。遐想盛时生恨晚，恍如身在画图中。
半窗图画梅花月，一枕波涛松树风。不是客愁眠不得，此山诗在此香中。
江梅欲雪树槎牙，雪片飘零梅片斜。半有和风到窗纸，不知是雪是梅花。
忆别东湖两度春，西湖柳眼又新新。想因一样湖边柳，一样春风一样青。
酴釄香梦怯春寒，翠掩重帘燕子闲。敲断玉钗红烛冷，计程应说到常山。
春风栈阁晓云寒，中有潺潺一玉湾。白石寨盘青石磴，藓花犹带汉时斑。
刺豹朝淋血，烹龙莫泣脂。分君新瓮盎，及我旧鸱夷。竹叶供浮蚁，春风入朶颐。扶衰拜嘉惠，时复一中之。
忆着宣城郡，能诗李法曹。秋今已过半，梦亦罕相遭。风叶乱无数，雨萤飞不高。独来窗下坐，灯影照离骚。
布袍寒旋整，图事少曾谐。挈屋来游浙，修弓欲渡淮。家贫迟遣妹，母老苦为怀。深夜青灯坐，思君命亦乖。
浮云浄尽倚栏干，西望南楼未得还。怕有旧人相借问，为梅移屋近孤山。
栖贤桥下水流沙，开了菖蒲几度花。想得老师无别事，乱云晴日补袈裟。
醉踏青山忆旧游，两年流落古杭州。梦随云影忽东去，石上藓花无限秋。
冬青花落麦登秋，几度相思欲买舟。近日客来因问讯，又闻触热过池州。
新篇如许好，欲和费沉思。相聚不为浅，能吟独未知。柳含春细细，梅待雪迟迟。重碧沽官酒，今当与说诗。
五字推敲苦，君来尉所思。眼虽如旧识，心即要相知。屋冷云归早，窗深月过迟。过从无百步，清话绻论语。
水晶帘动影傞傞，白玉棋盘金字窠。赢得阿谁花十八，日长深院笑声多。
压囊红溜滴真珠，配食江南赤鲤鱼。今日钱塘江上客，自怜吾亦爱吾庐。
生色蔷薇插鬓斜，闲随女伴摘新茶。回头见客低头笑，却拾残花贴面花。
绿水桥头小钓车，数椽败屋柱槎牙。年年贼火无人住，风落棠梨几片花。
野水深深小迳斜，旧时闻是富人家。乱余田地浑无主，近有流移来种麻。
嫩寒猎猎酒旗斜，古路西风欲暮鸦。何处飞来双蛱蝶，也知篱落有黄花。
时节近清明，云官未放晴。落花春绪懒，飞絮客情轻。新上谁家冢，深林宿处程。相看一巵酒，为尔暂忘情。
小倚湖桥数暝鸦，竹篱深闭阿谁家。爱渠一架酴醿白，甚欲敲门觅数花。
江行吾所爱，不敢厌长途。薄日生花影，轻风老麦须。晚潮人趁渡，春旆客寻酤。却望青山远，青山有鹧鸪。
斫藕敲瓜酒面凉，片云如墨不成章。东风忽遣雨西去，相对两乌行夕阳。
八觚台子浄无尘，六尺屏风一欠伸。忽忆西家水栀子，多时愁杀读骚人。
黑玉之柈白玉棱，龙须马乳剪寒藤。自怜有母今尘土，持到黄泉唤不譍。
乱叶不停风衮衮，狂澜既倒浪滔滔。碧潭深处无人见，归尽浮云月正高。
小栏干上夕阳红，古树根头雪未融。落尽梅花人易老，主张杨柳是春风。
数日秋风早，单衣补未圆。长贫身事缺，多病主人怜。卖药僧归寺，看山客借船。推窗正烟雨，坐看白鸥眠。
日高窗下枕书眠，带得吟情到梦边。过鸟触翻枝上雪，飞鸦惊破树头烟。百年世事聊供笑，千里乡心最可怜。亦有门前数竿竹，短琴横膝不须弦。
山含落日暮光紫，鴈带冰雪归影单。柳岸一舟人不渡，芦花风战晚来寒。
荠菜花开雨未晴，章江烟柳正愁人。无钱可买东风醉，自写唐诗过一春。
腊尽山中不见梅，闭门高枕梦瑶台。午窗晴日蜂喧纸，忽有麻溪道士来。
羊公碑字晋苔昏，中有襄人古泪痕。忆作风烟涨尘土，自今日月照乾坤。维瓯有客伤前哲，以岘名坡续后昆。且莫掀窗看凫白，为君王洗汉江浑。
坐眠惟一室，贫与病相依。风急夜沽酒，月明秋捣衣。异乡身是寄，久客事俱非。忽忽谁可语，满庭黄叶飞。
处世例营营，好山长自青。鹊毛秋净洁，鸽影夜竛竮。无客谈时事，听人讲佛经。虽然非所好，亦足尉飘零。
香杀柑花麝不如，晚窗重理读残书。饥乌只道无人在，偷觑盆池一个鱼。
秋城雨气白纷纷，不见青山只见云。古寺半欹僧去尽，乱鸦飞上五王坟。
绍兴妃子寺，步步白云深。丛冢荒难认，寒泉清到今。山高松有子，石老树无心。寺主疎相见，如闻亦解吟。
长廊钟鼓静无哗，白发高人自煮茶。可惜断碑无觅处，石坛微雨落松花。
轻衫湿雨过淮东，鹤背功名酒一中。歇马不须寻古事，隋家陵树正秋风。
微吟五个字，客路惜年华。人世谁无别，子行吾忆家。湿云生竹菌，晴雪噤梅花。明日烟波远，孤舟自煮茶。
可惜西风早，无因得放迟。吹将客归去，空有梦相随。旧舍松根在，新坊酒价低。倘行天竺路，须为访留题。
一春湖上看花枝，看到青青杏子肥。家在江南身在浙，年年生日未曾归。
人谁安逸浪中鱼，事费经营网上蛛。记得去年生日酒，去年无此白髭须。
金轮王寿三千岁，铜狄人生五百年。兹事不须皆援古，无灾无难即神仙。
素心甘澹泊，秉节性贞固。开堂抚垂云，徘徊阅嘉树。孤根倚绝壁，清光更囘互。生平铁石肠，不受纤尘污。愿结岁寒盟，相依共迟暮。
遄车偏值雨连天，疲马难支又上船。树杪鸦兵催急棹，渡头渔火锁寒烟。论心知己期将近，念子慈亲望久悬。自笑归装无一物，就中强半是诗篇。
白衣古寺瞰江流，隔断红尘不记秋。深羡老僧心入定，禅房花木四时幽。
敏不可恃，钝宜自强。诗酒荒嬉，恐暴汝良。我日衰惰，頼汝以张。安肆日偷，古训洋洋。我与伯氏，短檠夜书。矻矻待旦，我所不如。每一念之，抆涕痛乎。嗣而昌之，其后人欤。
理粲万象，孰妙孰徼。卓彼南山，目游心讨。露气澄澈，浄不容扫。瑟瑟风松，剪剪烟筿。甘梦未觉，一声晨鸟。恐随宾送，岁月空老。整冠危坐，抱膝自笑。天际飞鸿，健翮矫矫。一念既彻，何远不到。我卷我书，岂其弗考。万动纷起，万虑冥澡。斯物之格，斯理之奥。随寓随得，靡间昏晓。云麓固夷，石壁非峭。目在而察，炯炯独燎。有临泰华，或视以渺。山岂不崇，乃见之小。扁亭者谁，有揭斯表。
水失其防，一决莫止。人心惟危，殆亦若此。曾子之守，传习在是。以约失之，盖亦鲜矣。
实之谓信，言巽行果。言有不实，自丧厥我。谁其掩之，不善已播。人而无信，不知其可。
天色未清霁，浮云翳层空。朦胧玉盘质，髣髴擘絮中。琼宇本莹彻，一发不可容。胡为受掩盖，万象归冥蒙。谁能召风伯，扫氛有余功。中天悬清光，娟娟万里同。
陋质百不能，补败倚师友。东里丈人行，幸忝巾屦后。君诗如秋霁，峭绝森碧岫。又如万古壑，潺湲泻寒溜。一手转机轴，四顾无匹偶。明窗一披读，张胆不论斗。愿分有余光，屡夺自醉酒。驽骀费剪拂，鞭策谁可久。徂暑变新凉，一气分六九。逼仄尘区间，蒸鬰未改旧。心逐林泉佳，病滋面目丑。起来强力贫，宁敢继富有。
召募古来有，今者何其艰。文书急如雨，取办都保间。百夫不当十，一夫费千镮。恐被嗜利徒，无能御国患。老母与少妇，蓬头走江干。挽之不得留，悲泣声彻天。母曰我壮子，妇曰我健夫。衣裳破无补，田园荒未锄。一朝弃我去，饥寒我何如。我欲从汝行，生死同一隅。抑恐惰军气，累汝重汝辜。今业已分离，把袂略须臾。拭泪为汝言，汝亦无我虞。戮力济王功，期以斩强胡。
春初走京华，秋杪归旧庐。简编废已久，开卷涩且疎。谁能击其蒙，石田或可腴。雁山有佳士，读尽天下书。足迹半九州，不惮道里迂。陋邦何足临，而亦来我居。相从一尊酒，未厌园中蔬。笑谭欣有合，浩若纵壑鱼。人生惟所适，所适各有途。胸中苟不迷，到处皆通衢。箪瓢有真乐，颜氏何其臞。没没嗟我生，未知终焉图。论交须论心，所论在不渝。愿君示一语，令我反三隅。君无金玉音，请诵一束刍。
携手喜初晴，夜光列星汉。栖嬾壁上图，昉于此乎看。诗翁为抽思，宫征手自案。一醉不敢辞，斗胆破崖岸。
古道日凋弊，人心竞险薄。风雨晦朝暮，平陆变沟壑。归来寻故庐，六窗静犹昨。殷勤时拂拭，埃尘易侵剥。此地宽且明，休哉有余乐。
大圣不可作，立言百代尊。开卷读且想，凛凛俨若存。古今宁异辙，岂徒资讨论。检点作用处，圣愚从此分。记诵不足言，为道忌多门。
大雅久不作，文士日以众。缵缉鬭新美，靡靡相溃澒。春禽转巧舌，但可供好弄。取之以终身，只字不可用。古来名节人，往往多朴重。
少小从君游，忽已各壮年。蒙铜未披发，忧孽故熏煎。羡君怀利器，吾宗秀而贤。刮摩尽结实，涵揉归本源。圣处猛自力，人物方渺然。
聚首日嬉戏，胡乃遽言别。囘首十年间，坐令肝胆裂。东阳古佳地，先民有遗烈。为我一酹之，山寒水清绝。无以持赠君，高秋千里月。
朔风搅长林，凝冰封厚地。人嗟行路难，君行亦易易。句金号岩邑，日事纷万猬。群情一龃龉，烦言四腾沸。长吏不足严，去之若下缒。俯仰十年间，转足几颠踬。君材万斛鼎，屹然国重器。小试莅兹邑，斩斩常正义。百炼刚莫夺，豪猾歛手避。惠人郑之侨，始亦遭怨詈。三年舆诵闻，人情见真伪。君来整弊俗，固有不得志。抗之如不克，浮言吁可畏。论定要以久，克终乃为贵。谤讟变懽谣，君政本不异。字民有隠德，动人皆实意。嘉绩今报成，坐洗十年愧。民俗岂相远，己治人亦治。我本山泽臞，强颜领一尉。弱植媿匪材，久矣辱大芘。倾倒罄心腹，抚爱殊丑类。我亦为知己，奔走常尽瘁。君今造清朝，行李挟佳气。我方困尘役，何以逃吏议。世道就浅狭，人心竞功利。俗子不足言，志士或窘匮。规摹与事业，两者略相似。愿君恢宏纲，大用见经纬。江梅受命独，奇节凌赑屭。折取岁寒枝，掺袪以相遗。此物君固有，珍重调鼎味。更须厚培植，华实自根底。
黄绮避世翁，万乘轻商颜。翻然为羽翼，国本安泰山。出处义与比，盛衰世相关。怀古诵考槃，令人欲长叹。
北风吹夏律，草木尘沙昏。枝叶曾未害，根本难具论。肉食谋何有，家食徒殷勤。谁能起东山，扫翳扶朝暾。
川泽升为雨，霈然周四郊。有水行地中，溉灌亦良劳。势力固有限，戛哉加分毫。为义分内耳，谁言薄云高。
词章道之华，于世非少补。施之匪其宜，文绣被泥土。自昔重立言，一语万钧弩。谁其厌来者，是非实千古。
女萝去长松，藉藉纷委地。蒙瞍辞诏相，十步九颠踬。弱昧慙陋质，先生未终弃。再拜愿有闻，服膺敢失坠。
人生玩岁月，世事变朝暮。三年在门墙，一日泣岐路。窗前长新绿，生意自呈露。愿君日强饭，安排济时具。
凄其望云汉，旱饥何频年。去岁秋后雨，沟壑仅少年。春耕问菑畬，馌妇多嘉言。夏耘喜优渥，驿驿生翠烟。不雨宁几日，已复忧亏愆。伤弓慨心事，过计乃不然。风雷变俄顷，肤寸速九天。夜坐听倾倒，朝起望渺绵。时哉此甘霔，不后亦不先。我无负郭资，墨突非所怜。但愿时丰登，有粟均里廛。岁晚称寿觞，一笑生春妍。彼苍其或者，副此心拳拳。拜赐盈百室，敬诵良耜篇。
昨者忧不足，今者厌有余。垂垂匝晓夕，滟滟平浍渠。苗事方用壮，过潦非所虞。但虑盈与亏，理或相乘除。它日傥望霓，神贶俱堕虚。造物愿有终，屯膏时其输。自此大有年，大书不一书。饱饭乐田社，一官徒区区。
作意每不偶，邂逅与心会。畴昔问寒梅，李园不成醉。今夕亦何夕，见此万花最。独立如高人，凛凛尘世外。藤藓半侵剥，风雪几颠沛。蕞尔篱落间，劲气夺松桧。下视桃李场，碌碌千百辈。古淡不入眼，何能供世嗜。苦心抱岁寒，天其知我矣。此行得此花，嶷然为增气。置之几席间，相对喜不寐。有果硕不食，明朝日南至。芽蘗或未知，尔乃太蚤计。三嗅味清绝，令人发长喟。
慇懃里社间，谈笑文字会。平生一尊酒，无虑千百醉。问梅穷涧冈，乐事此其最。风霜尽木末，冰雪封户外。谁其念岑寂，自得以颠沛。岁寒二三友，已不数苍桧。卓彼方山翁，自许行偕辈。古心味玄酒，于世百不嗜。少小诵佳篇，搜句亦奇伟。年来久不作，吾党几丧气。珠璧忽堕前，畴昔曾梦寐。三咏结束语，坐令百感至。来者恐未然，往者非所计。汗青几名节，徒起千载喟。
观物非外索，具眼以心会。微阳花病槁，宁供等闲醉。我尝课前作，无言乃为最。譬彼清庙瑟，一唱弦越外。万卉染春色，生意岂不沛。何物漏天机，一点映寒桧。我欲屋溪曲，种竹十数辈。疎影浸清浅，作此苦淡嗜。方山于此花，论交亦久矣。憔悴对冰雪，中有盖世气。向来多朋从，痛饮忘夜寐。旧事俱已非，尚善诗押至。俯就相唱酬，殆为后来计。一花未足多，夫子亦何喟。
四时冬复春，造化一机会。朔风空草木，余枿犹病醉。梅花于其间，居殿复居最。三春在何许，不在粉须外。我尝玩兹理，若决江河沛。冰壑卧寒松，雪岭立老桧。见命谓受独，落落一二辈。有此不改节，不与世同嗜。抱贞开化元，此花而已矣。整刷此精神，寸草亦生气。嗟嗟迷复者，胶轕随寤寐。萌蘗寻斧斤，岂知七日至。击壤咏天根，巧历不能计。持以印梅花，无语独叹喟。
我家东南隅，去海不逾咫。乘潮厌鲜美，望水快珍脆。朅来双溪上，河鱼仅青鲤。泥滓渍肤肉，强食辄三哕。此物从何来，对之惊且喜。虽然馁败质，尚余江海味。令人忆故乡，沽酒为一醉。
虞夏几百载，继以周礼乐。洋洋雅颂音，后亡前亦作。井疆贫富均，薄海咏康乐。姬公同圣贤，积累亦不薄。宜其垂万代，整整守矩彟。宁知不数传，板荡已非昨。丘赋鲁史书，田畴郑谤作。滕君谩忧勤，毕战空唯诺。盛古犹有憾，此岂易商榷。矧今千载后，而欲强复剥。州县工罟穽，黔黎惴沟壑。世道日浇讹，禁厉不可缚。我尝三太息，浮云翳碧落。为贫走尘埃，岂解拯民瘼。州家轻任使，千钧委羸恶。劳瘁敢自爱，恐负此邦托。仁政安在哉，名是意已错。治道去泰甚，此论东州确。人言宽一分，所望恕且约。一分宽未易，十分扰已博。嗟哉斯人生，日巧亦日削。俗吏事朱墨，暴吏事鞭扑。我把七篇书，人笑谓迂学。谁与输此怀，浊浪渺垠堮。
忆昔少年日，拜起随父兄。饭羹集隣里，果粽罗豆登。坐有白发翁，感叹或涕零。我时百不解，一饱追侪朋。岁月忽已晚，半生如飞霆。鬓影吹秋风，览镜良自惊。父兄不可见，黍稷恐非馨。跪拜蒇常礼，苦泪空填膺。呼儿共饮福，百感心未平。古今一俯仰，生死同梦醒。此去宁几秋，况复较枯荣。收泪且举爵，行行付交承。
人以宽而安，道以宽而久。蹄涔贮污潢，满除翻覆手。江海无津涯，天地等大受。宽故静而一，是谓仁者寿。晴天泛风光，春意入花柳。一笑登公堂，宽德寓杯酒。愈宽则愈寿，松柏岁寒友。
古道湮不续，遗直声以彰。良药见谓苦，不试徒有方。岂其盖世名，可浣忧国肠。视天方梦梦，令人歌慨慷。心理同一辙，世学何多门。倡徒各有植，成性非两存。习之到圣处，心小道自尊。工夫未易熟，毁誉何足论。空言漫浩渺，实行较分寸。为官志何在，监州民可问。以此百纸忠，解彼千里愠。有守矧更贤，往哉同令闻。菜畦绝夜雨，麦垅摇春风。板舆奉欢笑，意与物态同。路才百里近，水可一夕通。君其戒徒御，驾言无匆匆。义交味逾淡，心敬迹自疎。球玉世所贵，车马人交趋。性懒拙造请，独抱此区区。赠别我何有，珍重千金躯。
久矣闻水乐，邂逅作此游。林立攒万石，曲迳穿深幽。谽谺开古洞，下有清浅流。惜哉非古乐，喷薄皆人谋。流觞饮山绿，风鬓吹飕飕。欲归兴未尽，携手湖上楼。斜阳献万状，浩以百目收。白鸟去复还，翩翩良自由。我本山林人，对此多慙羞。岁月不我与，宴闲其可偷。便合作归计，老矣安所投。世事皆漫尔，政恐空白头。
句金与君别，忽忽二十年。君滋厉素节，我已羞华颠。转物有玄机，扫翳还青天。群耳共耸听，明诏方改元。笃意召诸老，高爵升众贤。执麾不可挽，问君胡为然。一气才作新，万卉皆争妍。雪霜谁谓无，松柏良自坚。操心不厌危，知机常虑先。承流惠疲氓，调俗畅新弦。送日徒京尘，班春胜著鞭。顾我足尚絷，羡君翮方翩。数里已云隔，千里其可前。有怀空感恻，何时解拘挛。卓哉漫塘翁，邈在云山边。烦君招衡门，为我致问言。万牛应莫回，世事如风烟。
马塍眩朱白，孤山自疎影。冰雪几岁寒，谁解为渠领。李园百树花，人与凡木屏。湿藓囘春风，猿鹤并刷整。为我一酹之，往事莫重省。
两片南山云，偶尔连空飞。一去向空谷，一留伴残晖。招招浙江渡，激激风吹衣。仰头有鸿鹄，孰使心事违。何时黄山边，把酒话昨非。
朔风剪木末，硕果悬孤危。邈矣冥飞鸿，异哉闻鸣鸱。暮云结愁阴，送君江之湄。去者挽莫留，留者良自悲。何当谢尘鞅，鼓枻相追随。
旷士隘宇宙，孰为君家山。逸兴渺湖海，孰遣君意还。胡然动行色，便欲生惨颜。新篇写襟素，和章就词班。亦念尘坱客，肯照窗几间。怀旧徒感怆，搜语愧冥顽。两年重忧患，悲涕不胜潸。一身缠疢疾，形骸顿已孱。吁天凡几疏，无路扣九关。望绝钟鼎贵，分甘茅衡跧。薾然一疲驽，不愿十二闲。送君为心折，把酒慙量悭。行行速京洛，去去难追攀。莫上八咏楼，且宿双溪滩。为问赤松子，世道何其艰。
造物幻奇杰，立石环坚城。拔地数千尺，变见百怪形。两夫屹当关，左右排戈兵。崛起万古雄，护此钟鼓声。我来自尘寰，一见心目惊。把酒对此奇，坐使世念轻。明朝下山去，此石留吾膺。
东南富山水，杰气钟雁峰。巨灵排屭赑，妙力开鸿蒙。断崖据险绝，峭壁凌寒空。分岑献万状，转盼无一同。或叠如锦缬，或铸如青铜。或前如舞凤，或却如飞鸿。或伏如卧虎，或矫如游龙。并如兄语弟，差如儿对翁。锐如笔露颖，岐如剪开锋。二湫分大小，二灵俨西东。古语聊近似，天巧难形容。我久埋世埃，幸此拔天风。应接费耳目，磈磊罗心胸。有僧本儒家，伴我追云踪。攀跻不知劳，指引殊未穷。胡然便语别，问之以涕从。为渠游兴尽，生我归意浓。出计无草草，回涂复匆匆。还此未了缘，邂逅须有逢。
所性常存存，危者惟人心。子才秀吾宗，一歕凡马瘖。俊快恐易蹶，谨勿轻千金。贤关集多士，辔策方骎骎。功名亦漫尔，培护在资深。我尝评京华，真是秽浊林。绳约稍自宽，一纵不可寻。蚤夜念倚门，翼翼如有临。亟归慰慈抱，毋浪花边吟。
之子问行李，策足游上都。晚风吹客袂，话别聊踌躇。朝家渴多士，璧水来英儒。子志横四海，亦复随群趋。磨砺强国策，它时剪骄胡。卓彼漫塘翁，一壑老壮图。万牛挽不前，世事付长吁。君欲访隠所，为问今何如。
人心分内外，学道谨趋舍。巧令世所贤，木讷人谓野。至圣垂大训，夫岂欺我者。阳和发天葩，烂其映春斝。一朝随狂风，殆不如土苴。秋至万宝成，结束槁叶下。一一抱天根，真理不容假。持以荐豆笾，洁诚神所嘏。孔门德行科，卓尔先游夏。汉世躬行人，未肯逊班马。照影空自妍，心事形面赭。美璞藏至用，不琢存大雅。诗篇匪君重，闭户自汛洒。余言亦已多，尚口不如哑。
入冬多疠气，阳泄月令畅。隠雷声间作，万蛰惊塞向。数日凝重阴，云同寒威壮。飞琼遍天宇，色界铺宝藏。前此亦屡白，玉瑞此其创。缄运孰主张，一雪压千瘴。纷纷富家儿，羔酒醉金帐。谁思道丐者，双脚红玳样。顾我虽甚贫，可挟尚有纩。蚤起愿年丰，共饱拜天贶。天意然不然，独立为楚怆。
岁功巧结束，物与七反丹。应嫌青女妒，摇落空人寰。耀钗云髻里，点粉黛眉间。香色亦几何，小有即大还。艳阳费浮花，微阳惜真韵。月窟占奇芬，天根关大分。冰雪又催年，自此接新运。泰华与秋毫，巨细非定论。
杜曲传诗书，百年植门户。汝少秀而贤，中上期可语。胡然织锦机，未半已投杼。谢彼游冶徒，前功尚可补。堕身泥滓中，起秽实自取。细读玉汝章，此意可近古。凡物甘以坏，其成在坚苦。要须心自鞭，勿以言浪许。它时观厥成，一笑相尔汝。
槛外不数丈，深窅藏丘壑。璧月悬中天，玉露下丛薄。尺水澄秋光，龟鱼共予乐。所乐亦伊何，饮水良自觉。恍若归故山，洒然谢羁络。明发将何之，尘埃又如昨。行也谁使之，有此一大错。幸保寸心在，举头问碧落。
晦以昭明德，怯以成勇功。用拙巧莫尚，持静动攸宗。惟柔养真刚，自下升高崇。虚可使实积，小乃与大通。守约博有归，味淡甘无穷。万里以是观，一心须自融。戒哉骄与盈，外强中空空。
抆泪别妻子，登山望归舟。舟远望不及，岩溜鸣咿嚘。足茧坐绝顶，晚色忽已稠。凄其杜宇声，问我胡为留。抚襟独浩叹，泪下不可收。三年足别离，此泪良有由。区区驹隙中，为形役不休。为形役尚可，为人役何求。渊明独何人，我乃如拘囚。亲老方倚门，甘旨谁供羞。子幼未知学，择师谁与谋。鬼蜮闪光怪，虎豹嘷昏幽。世路委丛棘，吾道若缀旒。岂无知我者，应谓我心忧。
草草春又过，凄晦风雨夕。三年乌伤梦，不断一区宅。台山在何许，空有尘满屐。英英江夏公，老龙蟠古泽。寻胜著幽宇，搜奇列佳石。可斋不出门，亦复为渠役。酒酣对崔嵬，寸管凌千尺。念我萧寺中，远赠烦走力。隠几读妙句，缅怀宾主席。何当谢吏网，足蹑堂上客。
秋光浓欲滴，结束东篱花。糁糁纷点缀，戢戢相参差。渊明太好事，言乐酌流霞。谁云制颓龄，为与霜争华。映水开芙蓉，丽色如春葩。谩以拒为名，青女不能加。持此问渊明，何乃吝齿牙。门外风如箭，黄落满天涯。
浮艳夸春苑，贞耐还秋花。有菊与芙蓉，谁能分等差。金蕊含朝晖，丹脸粲夕霞。素商太冷淡，岁晚生光华。诗人抱幽独，东篱爱天葩。可惜亭亭姿，误以脂粉加。知音须子期，知味须易牙。临风慨千古，云海浩无涯。
金飚荡天末，清泠聚兹花。凛然傲且拒，霜天肩正差。好事共一观，目眩五色霞。但此慰寂寞，那复矜荣华。谁无兰蕙姿，谁无桃杏葩。秋边竟谁语，短瓶插交加。但知爱风味，何必加齿牙。未能输一醉，有兴浩无涯。
士有当世志，谁肯专诗名。自古巧文字，与道关废兴。倾座听君语，雄辨穷粗精。目中无全牛，肯綮技未经。胡为趁风月，候虫相与鸣。静夜诵佳什，泠然如梦醒。瘦语自腴泽，险句自稳平。譬彼有源水，随流作幽清。奇抱叹皓首，败屋挑寒灯。天运岂其然，人力非所能。我读渊明诗，悠悠千古情。衔觞岂好饮，采菊非餐英。何时共臯益，赓歌在虞庭。
钟鼎非狥利，山林非狥名。古来豪杰士，不待文王兴。得时舒气燄，宇宙生光精。失时卷机轴，圭荜韬纬经。神龙冬亦蛰，蟋蟀秋乃鸣。饮醇未同醉，啜醨还独醒。泛观疑自戾，反视不失平。人言惠与夷，宁知和非清。膏沃照几室，火传非两灯。但使本根在，毋夸知力能。协一虽奥理，不齐本物情。聊借庄生语，一吐胸中英。看君鼓天翼，事业扬帝庭。
万里扶摇整飞翮，自是凌云九霄客。黄槐白纻秋风高，借君弹压添颜色。奉檄校文真误推，多才视我蚿与夔。竭力讵敢辞钝迟，寒芒在上方辉辉。
我来縠水偿披云，秋堂霭霭生春薰。落笔盘空鬭神速，刮眼一破平生闻。自笑黏黐日凭案，抽思索句曾未半。弱步何由附天骥，肝胆轮囷慙寸管。
荆璞照耀非常珍，天衢整步凌通津。与人轩辟破畦畛，满怀拍拍无非春。我如枥骥异远道，志在千里身未到。朅来此地寻文盟，平生心事为倾倒。饱德醉义乐有余，况有兰玉芬庭除。谐笑云云殊未厌，盘飧夜半劳兵厨。依依此情那忍去，自恨尘鞍难久驻。伫看飞诏自天来，殿前賸作摩空赋。
思昔汉中殆，羯奴自荒逖。驱侵警边陲，腥臊污华国。官守蒙胡尘，宫庙入胡域。奸回执国命，地土轻弃掷。倒悬头足互，妖氛日月黑。念之不忍言，言之泪沾臆。寿皇雄武姿，一洗曾莫得。祖宗固有灵，何以重此戚。忠贤固有心，何以久阻抑。忍耻坐薪亦几年，生聚教训亦纤悉。昨者飞诏天上来，积秽坐欲一朝涤。忘形感愤泣东南，气生果锐吞西北。似闻元戎已启行，官军所到无勍敌。倒戈横尸四十里，搴旗获马六千匹。长安遗老今尚在，壶浆筐篚输悃愊。勇威义气有如此，鼎鱼鬭沸真假息。事虽未必合所闻，要之天地当开辟。池鱼一日羊角上，此理从来有通塞。世人信古不信今，动把国事作嘲赥。胡憯不念涵煦恩，坐看行人鬭道侧。嗟予少小则古昔，有志未就苦弱植。茅簷独对参斗横，百感交情节屡击。男儿出世岂无为，七尺非供蝼蚁食。当年幕庭三诵人，乃有洙泗诗礼客。岂作今人蠹简编，琢肾雕肝缉文墨。干戈社稷不入用，有作以糜煮砂砾。我欲匹马胡儿中，直指燕山以功勒。
君不见西山凛凛百世师，忍穷受饿终采蕨。又不见丑谬遗臭几千载，当年方丈厌肥滑。孰得孰失试大观，较若五味辨甘辣。冶容媚世吁可怜，羞面顾影自涂抹。名利物我争锱铢，语笑诩诩已衷甲。方嗟天际暮云深，还见墙阴春草茁。旨哉君诗良起予，重把心事为君说。百年功名亦漫尔，尘路投踪何日脱。
子规泣诉春山头，芳草连天不尽愁。紫陌游人在何处，空有颦眉人倚楼。溪上悠悠棹木兰，溪边落红纷斑斑。嗟哉片片逐流水，新篁忽长千琅玕。多少闲愁推不去，欲问春归杳无处。少年知已负心期，尊酒从今乐事稀。
觞豆论交今岂无，肺肝相与古来少。我今宦游双溪上，一见为僚尽倾倒。吏尘终日何没没，休澣有盟方皦皦。点检春事今几何，残红满地纷不扫。明远奇观雄此邦，倚栏一望云缥缈。泼眼争光堤面流，伤心不尽天涯草。文楸得失亦漫尔，投壶成败供一笑。酒酣耳热声乌乌，语到难言心悄悄。一切置之姑勿道，四时风月殊未了。鬓华知复为谁老，我辈心事要论讨。尚喜后会今有期，谁其识之有鸥鸟。
归来两见春载耜，老矣陈人愧髦士。书生活计常若拙，瓶粟屡空固其理。石庄好义无不为，独将饱腹念朝饥。担石赪肩米叩户，要转儿啼成欢嬉。此赐何敢望此老，况有新诗非草草。再拜为之惊且慙，锦章玉粲鬭新好。我贫犹有稻粱谋，更有贫士需麦舟。为君乞与君然否，乐施曷计谁家留。
大火西流日，秋风户到时。断痕依浅水，叠翠别高枝。气每随时改，人应共物萎。百年同一梦，身后欲何为。
玉女开天笑，骊龙弄月珠。照眸千壑满，应手一丝无。晻映同云表，行移转海隅。田夫占北极，明日雨平铺。
秋色在何许，浮岚叠翠间。江清双鸟渡，天阔片云闲。雅量肩文举，新诗压子山。更深听远溜，哦咏答溅溅。
晚色烟霞好，寒山雪月明。赏心闻鹊喜，醉脸任狸形。银烛辉蓬户，冰花烁胆瓶。读君断肠句，孤雁欲吞声。
晚山栖半白，晚岫勒斜红。草草三杯里，悠悠一笑中。喜君才磊磈，顾我意蒙茸。伯仲埙箎处，空嗟不与同。
巇岖来北固，邂逅识南金。未觉人间役，欣同物外心。灯花残夜半，桂子落秋深。细听朱弦曲，寥寥大雅音。
松关开野寺，山色净藜床。战局谁争胜，夸声或大当。有人观物静，得句满囊香。鸥鹭盟犹在，闲中作此忙。
古殿后多竹，虚簷前可床。炎歊于此却，胸次要人当。自足萧萧意，时来细细香。曲肱无一事，闲为属诗忙。
空谷寒花好，荒村野路长。有怀寻往事，无语搅枯肠。老气犹无恙，幽姿只自香。喜君歌白雪，茂对此新阳。
语别星霜久，怀人道里长。江山高著眼，文字饱撑肠。穷壑生新态，寒梅带旧香。它年当记忆，有雁过衡阳。
一树栖残雪，不禁春夜霜。香飘非宝篆，粉褪厌时粧。且合收余白，应难待晚黄。自便篱落好，榛棘不相妨。
游宦见交情，惟忧间易生。文书祇自了，意气若为倾。幸已符金断，终然为玉成。官僚有如此，共保岁寒盟。
官身惊昨梦，山店是回程。郡事关新旧，人心属送迎。尘衫才幸脱，野服要须成。世路如川险，归途却自平。
捧檄来兹邑，劳劳两载余。亲庭千里隔，家信十分疎。有妇闻多病，诸儿尽废书。低簷秋雨滴，点点正愁予。
羁栖余两载，尘扰费三思。愧匪江陵掾，空多东野诗。佩囊无限富，击钵已嫌迟。细读停云句，多应负所期。
纳履终朝役，挑灯独夜思。功名非我事，风月负君诗。菽水谋多拙，山林计未迟。江村梅正好，珍重岁寒期。
占尽春光好，湖山一览余。著身蓬岛里，纵目画屏如。我计还知错，君谋定不疎。它年同到此，卜筑莫踌躇。
相见虽无几，相观却有余。清襟无这样，尘世有谁如。文理须教密，浓醺且放疎。论文何日再，欲别更踌躇。
辞京尘渐远，入越思逾清。雨壑溪方涨，风帆去又轻。天光浮水阔，山色带云横。更问乡关路，从今尚几程。
小雨添溪滑，新晴散野清。寸襟如水阔，一桨共云轻。坦坦道皆直，萦萦径自横。天衢从此卜，何用问前程。
晨炊浮早渡，午夜过钱清。越国移舟便，曹娥上堰轻。人言三界近，共指一山横。古剡明朝到，篮舆数去程。
厌见尘泥汩，喜看沙水清。鱼攒偎日暖，鸥去帖波轻。寒渡人来少，闲舟岸与横。不须催去桨，溪曲不论程。
官喜文书少，尘迷岁月迁。岂无车可出，傥有约宜坚。傍水寻疎影，裁诗续旧编。孤山须竟日，去莫买游船。
靖节非沉湎，行藏岂漫游。几多经济具，可付醉吟休。志在存周鼎，悲能学楚囚。流风千载想，我欲赋登楼。
胜赏付飞觞，诗人妙嚼芳。荷君相抆拭，容我共清凉。湛俗人空老，偷闲策最长。高峰应更好，何日曳桄榔。
段桥牵纸鹞，儿戏亦关心。风快应难挽，云高径欲侵。人夸无限力，身直不多金。说与须知道，明朝不似今。
巨崖森四立，谺洞费前瞻。鸟道穿危磴，虬松奋老髯。岩高全似砌，水小不成帘。半生才此见，虽倦未应嫌。
心外非吾有，区间忝尔生。道原无欠剩，物与共流行。绳瓮谁言辱，旗常未足荣。反躬深体认，莫浪付诗情。
丹心空自照，白首欲何成。踏地方求实，笺天敢为名。树深秋水浄，山远暮云轻。索我文书外，论交深友生。
地灵钟国秀，胪唱压时名。虎观坚廉节，螭坳振直声。志随时暂鬰，身与道俱荣。人羡腰金日，于公孰重轻。
里枌敷荫樾，昼绣借辉光。诱接尝登席，抠趋屡负墙。故山欣弭节，华屋痛帷堂。岁晚凋松柏，令人重慨伤。
窦馆名犹在，燕山事有光。解衣非楚纩，指廪异齐棠。映日庭兰蔚，余风宰木香。翠珉垂世劝，宁复事雕章。
诸老凋零尽，公胡不少留。麈谈裁后进，山立俨前修。逸馆休黄发，为邦付黑头。瓯闽看蔽芾，有泪正难收。
奕世诗书远，三刘姓字香。乡评高宿望，里社借余光。莲浦秋堂晚，松冈夜室长。典刑无复见，南望独凄凉。
性质孰无偏，工夫岂易镌。人谁知此学，我独谓公贤。耿耿存忧世，悠悠付逝川。一经端有属，拭目看家传。
当年共短檠，心事熟论评。岂我非同志，于公不用情。几多才莫试，有此恨难平。旧友凋零尽，悲哉伐木声。
男儿志四方，世事苦难量。蚤逐功名误，空令岁月荒。倦游归故里，幽兴肯新堂。当日多知己，诸公孰在亡。
奕世诸贤辅，清朝得老成。谏兵秦蹇叔，忧国汉萧生。更化人皆仰，调元位独亨。天迟诸葛死，尚欲致升平。
名在洪钧上，身游绿野中。社方娱白傅，城遽闭滕公。国势关轻重，君恩著始终。堪嗟典刑尽，群木刺寒空。
忆在乌伤日，惊腾鹗荐辞。自怜拘法守，何以答心知。零露黄花暗，凄风画翣悲。遥瞻孔山路，无计送灵輀。
书种开风气，儒声动海涯。一门团义聚，千里择名师。重卦终须卜，留耕已可菑。贤书初入贡，玉树影参差。
忆昔痴儿幸，联君季氏姻。两家成契阔，一梦记酸辛。乡誉闻君子，铭章又古人。落花愁暮雨，凄冷不成春。
我兄同昔席，我亦接青班。不尽明时用，空令老泪潸。笋联才胄监，竹使只乡关。时岂无知己，吁嗟世路难。
蔚蔚郎闱望，皇皇使节辉。竞时俱勇往，怀宝独言归。皂盖人方惜，黄粱梦已非。萧山遗老在，谁使涕交挥。
歛袵从童丱，巢枝幸里闾。尘踪谁抆拭，余论借吹嘘。得意鸣珂地，惊嗟素锦车。直言公不死，兰玉秀阶除。
鼎盛弹冠地，胡然袖手居。自怡还自足，谁毁又谁誉。花竹人安在，芸兰庆有余。华涂惊素锦，行道尽欷歔。
庠塾崇师道，乡闾重典刑。麟经开晚学，鹗表动天庭。头未终朝黑，衫能几日青。文章难得力，愁绝岘山茔。
少昊行秋正疾驱，洒然凉色已侵肤。翠空碧水涵高下，淡霭苍烟半有无。风露已经生惨戚，菰蒲且欲慰斯须。谁将霜竹横云外，似有悲声与恨俱。
一叶阶前落浅黄，已知秋色渡长江。百骸假合宁长健，万虑丛生未肯降。荒草露寒飞蝶尽，暮山烟带白鸥双。倚栏独立浑无语，时把残篇对小窗。
甲子谣言未足听，沛然甘泽以时行。平田不藉开渠水，野老谁思逐妇声。黄倒积云承露重，青翻长浪簸风轻。贱夫一饱诚为幸，更祝倾河洒甲兵。
山舍榱楹朽蠹余，朅来小圃作闲居。推移宁免人间世，洒落还同心地初。鸥鹭齐盟忘物我，薜萝交翠映簪裾。恭惟不负传心印，已把浮生付六如。
草露团团夜气浓，一天明月半弯弓。光涵万顷澄秋霁，影落千山接翠空。毫发不迷孤照处，胆肝尽露广寒宫。回廊独步浑无觉，似是泠然驾远风。
与君携手上峦坡，多少尘襟尽刮磨。一鸟横边秋霭淡，片云归处夕阳多。潮来万里翻明练，山簇千峰列翠螺。此地不堪归去早，欠看明月涨金波。
杖藜无事历危坡，一片清寒镜面磨。极目尽时知水阔，置身高处见秋多。此时不著登山屐，到处还成测海螺。遥想高人闲物外，故应不与世同波。
晚烟轻拂乱山横，落日才收月已明。万顷孤光低阔野，一天寒色带疎星。交情要与秋容淡，携手难禁夜气清。惯识醉中风月好，不知风月更宜醒。
心事崔嵬日不如，愁端丛起蔓难图。残山剩水鸟声怨，落日微云雁影孤。妙句耸闻惊昨梦，寒窗细读慰来苏。许身已在羲皇上，降志犹能念昔吾。
溪头徙倚对崔嵬，世上尘愁安在哉。峭壁千寻翻素练，深崖万古鬭雄雷。空余鸟迹无人到，应有山灵怪我来。偶尔相逢成胜槩，平生襟抱此中开。
莫令胸次著崔嵬，万事于人何有哉。欲向悬崖看积雨，几经空谷撼奔雷。山花无思开还落，溪鸟忘机去复来。此地逍遥吾足矣，解愁春瓮不须开。
远寻幽侣对清闲，落笔烟霞写壮观。不染红尘随处适，独将青眼个中看。云飞碧落无心到，月浸清波彻底寒。遥想衔杯当日意，洒然新沐欲弹冠。
毫端收尽九秋清，凡目容窥巨海惊。别驾锦囊夸李贺，参军石鼎续弥明。珠玑错落交辉映，金石铿锵迭奏成。迷道愿君相指似，敢辞驽钝策孤征。
候虫啧啧泣秋清，节物还令壮士惊。人在九原谁可作，月横千里自增明。诗坛尚幸从盟约，句法于今识老成。自愧枯肠如罄室，只愁有债未宽征。
野人漫学事王侯，宦牒相从得俊游。著眼丹铅常午夜，转头萸菊已深秋。几多陈迹成今古，莫对清尊话去留。自幸趋隅陪玉麈，如今何止识荆州。
插架牙签富邺侯，戏将翰墨此中游。紫萸黄菊家家酒，巨轴长篇字字秋。谈笑不堪增恋游，简书无奈怕淹留。人生聚散真萍梗，咫尺应能见九州。
弱柳含风拂路隅，一尊话别意踌蹰。相看未了百年事，有约无忘千里书。到手功名还漫浪，褆身德业念居诸。愿君一语勤相赠，拜赐从今傥不虚。
故山携手惬心期，里社从游即旧规。十雨五风深望岁，一尊重会只催诗。多君格力开坛社，得句精神见睫眉。匹马秋风思远道，此盟常恐忆它时。
新晴山色浄襟裾，世上尘埃一点无。飞瀑惊奔争澒洞，层崖屹立镇崟岖。乱流平处沙可数，顽石丛中草不枯。醉后偶来观物变，要知到处是工夫。
点检春光向几多，埋头官事暗中过。萧萧鬓影霜先入，匝匝襟尘镜未磨。盟会谁令寒晋楚，篇词自幸识阴何。休文多病风流甚，红药尊前独醉歌。
企望隣邦百里赊，一时文物数名家。惊人议论铿苍佩，落笔词章粲彩霞。此日相逢真有幸，何年重会恐无涯。顾余何以为君别，多愧新诗屡拜嘉。
归棹便风溯古流，一杯独酌兴悠悠。夕阳蘸水金窝沸，暮霭笼山紫幕浮。牧笛村村分路入，渔帆浦浦带烟收。丹青此处难为手，更有羁情不奈秋。
人间总是一虚空，过眼流光过耳风。方见露芽墙下茁，又嗟霜叶岭头红。身来作吏双溪上，谁使冲寒一寺中。急雪随风穿瓦过，强呵冻手作诗穷。
宦尘役役走长涂，岁晚离家只自吁。风入破舆寒彻骨，雪穿疎幌乱沾须。横陈瑞色今如许，定拟丰年可大书。州县徒劳何敢惮，万家温饱即吾庐。
于赫仁皇训典垂，宽慈实德太平基。鸿图植远文孙绍，燕翼谋深烈祖贻。宝历初更思善治，瑶编久阅抚良规。平平王道今犹昔，海宇雍熙庶可期。
丹地从容接细毡，岂徒口耳漫周旋。帝王家法由心法，典策言传以道传。章彻诵筵天意悦，恩隆赐典露华鲜。礼文稽古皆成宪，主德由斯志罔愆。
微臣何幸厕经帷，宠渥便蕃亦例施。鸾凤惊飞高晋帖，夔龙会送借唐诗。灵芜甘露排忧困，骏马雕鞍念老羸。自愧无功难称塞，孤臣耿耿只天知。
昨夜同云犹未合，晓来一色变山河。料应天上梅花早，吹落人间柳絮多。酒兴自怜今老矣，诗肠无奈此情何。银杯逐马天阶路，何似寒江伴钓蓑。
拔地停空翠削成，与凡草木不同荣。无心到彼难教曲，有节防身只自清。本是孤根穿草壤，谁令弱杪上云程。碍簷敲瓦宜芟去，好伴寒松涧壑声。
清朝策士属新元，四海英髦意气轩。自是冕旒崇直道，亦令韦布效忠言。鹿苹初洽君恩重，凤藻俄颁帝语温。此日微臣陪镐宴，更慙兰省滥搜抡。
泛溪深处暮山晴，乍脱尘埃耳目醒。水面浮天相与碧，波心浸月两争明。浅流碍石滩滩急，曲岸铺沙渚渚清。人静夜阑舟未舣，微吟顾影不胜情。
鲁教寂寥邹辨已，异端塞路日殷繁。宝丝远缉千年绪，古鉴新磨一世昏。正道以身为屏翰，真儒于此见渊源。缄来遗像知君意，百世师模俨若存。
望断家山两地悬，白云何处涕潸然。吏尘岁月知无几，宦海风涛幸有边。已是雪霜催岁晚，又还花柳放春妍。起予妙语令深省，碧眼相看话百年。
著身閙市厥惟艰，渺渺狂澜荡不还。心莫转移真匪石，德常安重有如山。谈经不踵诸儒后，辨理尤严一字间。倾耳名言深猛省，半生日月总成闲。
倦游愈觉世途艰，远矣淳风未易还。车去出门多异辙，尘来瞇目失前山。差殊只在毫厘际，迷复都来反复间。珍重先生相指似，忙中自有本来闲。
道在行藏自古艰，为贫偶出未能还。一从举手遮西日，已恐移文在北山。身入微官缰锁里，心惭大隠市朝间。浮云富贵非吾事，便有功名亦等闲。
学道辛勤历万艰，精神见性本无还。齐眉自可供瓢乐，携手何须去鹿山。谓介谓通非所在，不夷不惠处其间。自怜尘俗心犹在，即席抠衣愿少闲。
绝涧移来近市园，又还移入卖花盆。体蟠一簇皆心匠，肤裂千梢尚手痕。试问低回随俗态，何如峭直抱孤根。岁寒风节应无恙，鲁兀须知自有尊。
愚拙天真未易全，如翁自许岂其然。剩将诗句酬花债，只把春衣办酒钱。仅六尺床皆乐地，方千里旱自丰年。瞿昙老子都曾学，曾学为儒也学仙。
万物由来备一身，要教纯熟在持循。莫嫌恶浊浮埃界，自做分明实地人。培养确知心是圣，工夫岂费笔如神。羡君精进追前哲，愧我衰颓落世尘。
坦然宽德是居身，又有疲甿要拊循。镜浄不过方寸地，海涵何止百千人。呻吟望赐多沟壑，晚闪为霖几怪神。膏泽未能周海宇，祝公先静一州尘。
料理新阳在此朝，休文但觉带宽腰。懒将漫刺巡门到，病怕时人举酒邀。强裹青衫空自累，满簪白发不相饶。冥心久矣随天付，九转还丹不用烧。
人心天理两相关，无奈花翁尽日闲。丽服靓粧纷拜节，弊衣短策自怡颜。已闻瞥尔寻幽去，又见陶然向市还。住世世尘尘不染，梅花好处即孤山。
翛然僧舍一柴扉，淡泊如君眼底稀。山泽肯为仙骨瘦，襟怀自得遯身肥。有诗盈帙遮空橐，无酒留宾办典衣。一棹稽山风雪里，便应兴尽雪中归。
创见飞琼粲晚华，已闻得句压刘叉。乱随风势斜穿户，谁在云端巧雨花。恼杀饥乌寻屋角，寒惊宿雁失汀沙。此时清绝难酬赏，羔酒谁言胜凤茶。
拥衾无事可相干，急报飞琼急起看。推户已成千顷白，倚栏未觉十分寒。三逢瑞景开心目，几费诗翁琢肾肝。妙句鼎来方对客，共吟惊喜欲忘餐。
村翁活计谢田庄，肯与时人较短长。余事诗篇陵鲍谢，太平胸次到黄唐。以通为隠浑无碍，有乐偿贫似略当。自笑此生成鹘突，谁知鹘突正难量。
道机已熟绝防闲，纵步来寻兴里山。残雪点衣消酒醉，晚风吹鬓带诗还。妙年羡子欢悰足，走宦愁予乐事悭。安得相从尘网外，快将如意碎青珊。
一笑重逢二十年，自怜镜影已华颠。谩言世上谁知我，落在人间恐愧天。理到平时无一事，行须实处著千鞭。但教千里民安乐，莫使虚名为世传。
一尊浊酒送君行，惨澹江云似我情。已是园林堆落叶，更添风雨扫残英。直存吾道曾何病，公在人心为不平。我久念归归未得，羡君趱得去帆轻。
日斜远浦閟朱光，烟抹前山湿翠粧。自有著身丘壑分，故应遣我水云乡。便于世上夸钟鼎，何似田间饱稻粱。手把黄花相问讯，秋风不改旧时香。
数点冰葩与雪宜，有人著眼水边篱。从渠疎影初传句，自此清吟未有诗。曾到孤山飞鹤处，恰思偃树跨鲸时。李园莫负春风约，应有当年未折枝。
至日冲寒扫墓墟，凄然一拜一欷歔。蓼莪恨与云无际，常棣愁催雪满裾。误落世尘惊日月，谩牵吏鞅废诗书。回头更看诸儿姪，门户支撑正要渠。
何人剥啄扣云关，袖有新诗数百篇。宫征自调相和应，珠玑不拣尽光圆。昌黎荐士慙无路，东野盘空枉笑天。闻道二亲犹未葬，知谁著眼为渠怜。
簇簇枝头缀浅黄，鼻通四远熟留藏。秋于对树疑添色，雨不多时怕减香。花事索人非易管，诗情得酒为新尝。丛芳德色惊人句，影下重吟驻夕阳。
年才四十未云迟，勇谢文场意已奇。独抱古心欣有得，肯同时好浪相追。回神自是平生学，彻底还看处死时。援笔大书真力士，纷纷醉梦若缠悲。
持身非介亦非通，闲处工夫不堕空。石室隠居虽我独，凤冈文社与人同。道镌一族多名士，惠浃千家有后功。潜德自昭何待发，矧兹大笔诏无穷。
教子成名岂偶然，存心积善契苍天。独工学问驰清誉，旁习阴阳得异传。煞有哀荣身后事，不差生死梦中言。欲占厚德看铭志，七十之期过一年。
论子论交事契深，同年同里又同心。登堂未展庞公拜，梦奠俄惊尼父吟。自古阴功天所予，如公遐福世同歆。老成渐渐凋零尽，空有潸然泪满襟。
弟兄鼎誉人争羡，富贵随时报未均。领阁清班非不遇，持麾重选遽成尘。世夸人物今何在，志在诗书竟莫伸。笑语诙谐犹在耳，忽闻远讣恐非真。
事到盖棺方始定，言于陋巷乃为公。试看倾郭盈襟泪，尽是忘餐振廪功。荣贵但知崇己欲，文章未必济民穷。如君厚积人谁忌，惟恐君家积未丰。
宰士当年棣萼情，世科心许白头登。诗书早已传家学，场屋谁知负夜灯。老矣尚余英气在，嗟哉独慕善人称。一经分付曾何憾，看取于门自此兴。
确荦群山兀海隅，芬川蔚有吉人居。施仁一念周乡井，称善同声溢里闾。教子垂芳心有待，荣亲养老意何如。貤恩漫尔撑门户，肯负当年一束书。
丘公四海大名垂，有女来嫔阀阅宜。苹藻自供寒女事，琴书未许世人知。舟移夜壑方遗恨，剑合平津自有时。膝上一经勋已策，吁嗟不赋板舆词。
韬光自古常难见，友道于今幸可论。勋业但看江左相，才名已识下邽门。壮哉兰若当时志，已矣云山此日原。到底百年同一梦，山林钟鼎尚何言。
时运遭逢亦偶然，著鞭莫讶祖生先。闭门终负三冬用，脂箧徒夸十部贤。玉树幸能光旧德，爵罗宁复叹当年。生平未快荆州愿，有泪空令落九泉。
中土太淡素，东皇染半节。此君已不群，此种更奇绝。
挂起梧桐月，先成一夜霜。与君飞大白，一口吸秋光。
夕阳有意为人留，斜映寒江著小舟。远目遥岑无限意，不须萧瑟赋悲秋。
半窗斜日带东篱，桂子团团已满枝。朝露晚风并夜月，细看一一是君诗。
故园苍莽淡烟霏，白鹭翩然下小池。岂我机心犹未尽，踌蹰四顾复惊飞。
白白朱朱扫地残，尚余红芍带春妍。娉婷自笑成孤语，困倚芳丛背日眠。
簇簇妖红裛露鲜，春工烂漫乞君看。心期点检都无可，幸有花盟独未寒。
心事摧残厌世喧，眼前能复问媸妍。故园春色还依旧，此日看花意不然。
寒暑回还日日新，数枝留得几多春。君能弹压凭佳句，一段清襟亦可人。
月荡秋光滴翠空，英英寒色万山同。一年奇事惟今夕，顾我萎然卧病中。
中秋有约醉南湖，料此清光已不孤。枕上不堪良夜永，起来犹强作伊吾。
雁宿沙头水月明，无端惊起两三声。孤飞缥缈知何处，影落寒江浪已平。
风清露肃片云闲，耿耿寒光沐万山。满目琼楼高著脚，岂知身复在人间。
冀北奇才万马空，惊人佳句墨深浓。春风桃李人应识，要看寒溪涧底松。
风流公子醉阳台，归路犹传笑语谐。玉腕双扶争妩媚，不知失足在苍崖。
君曾夷视北山巅，险阻谁知在眼前。亟欲问君无恙否，小春催到探梅天。
万顷琼瑶烂不收，从今便合庆来牟。与君莫负登临约，不是偷闲作浪游。
春工剪水巧先呈，不夜寒光满地琼。独撚冰须搜雪句，此时谁解与同盟。
白句方从万玉妃，安排红袖点春晖。一寒自笑无毡客，三酌匆匆早赋归。
姮娥剪彩压群芳，一夜秋风入酒囊。薰彻醉魂清入骨，敢言天下更无香。
春风得意酌霞觞，翠袖宁禁白露霜。欲向月宫收賸馥，晓窗强理背时粧。
佳人憔悴怯春衣，日暮楼高酒力微。流水落花无限恨，一声杜宇又催归。
一年春事逐飞蓬，燕语千愁诉未通。水竹谁家深院落，卷帘准拟纳薰风。
高人作计亦迂哉，千尺崔嵬著钓台。握手故人留不住，有鱼那肯上钩来。
忆昔斯堂醉晚风，壁间岁月已无踪。谁知千古留名字，只在当年把钓中。
喜脱京尘理棹行，归心伫立望危樯。得风甚饱秋帆腹，顷刻回头失富阳。
废寺翛然殿宇空，早寒催雪撼山风。急投小舍成孤坐，拨尽炉灰那处红。
冰雪凝寒万木空，我今正欲转春风。东郊已作安排计，会看枝头万点红。
数过流年转瞩中，宦尘休更问穷通。新诗唤我尘埃梦，孤驿清澄一笑同。
匆匆岁事又更新，一气初回万木春。独有江梅殊未觉，凛然冰雪照诗人。
我辈周旋实地中，此身穷处此心通。荷君一见如平素，迹未相亲味已同。
袖手闲居德日新，静安增伴四时春。君方入室慰此老，肯作浮阳愧古人。
春入桃园日正迟，怀人何以慰朝饥。自怜官事冥烦日，却是诗人得句时。
观梅诗兴愧何郎，尘鞅埋头岁月长。力薄何能堪重负，托身犹喜郑公乡。
日隠西山月色微，林端水际淡烟霏。遥岑横碧在何许，谁念行人未得归。
春愁风雨不禁寒，红尽枝头绿已团。谁遣佳人伴岑寂，初酣卯酒脸匀丹。
纷纷万卉委泥沙，独殿春风自一家。珍重白衣相问劳，醉吟佳句醉看花。
雪外乱山才约略，雨中平野更凄迷。有人支枕篷窗底，卧看群牛渡野溪。
半菽生涯志九霄，诗篇妙处压刘曹。朶颐钟鼎人都错，自有灵龟价最高。
夜光那肯暗投人，至宝何须借所因。袖有明珠来遗我，荷君此意重千钧。
区区敢计一身存，剥尽皮毛尚有根。有客款门歌慷慨，清风为我濯尘裈。
百年坠典一朝行，疾痛谁知赤子情。劳瘁何曾沾小惠，追呼蚤已困苛征。
事已垂成虑正长，民风安得反醇庞。交征上下方旁午，何以为谋淑此邦。
三载尘埃积寸心，空斋暗锁一床琴。忽闻宫征相勾引，聊整徽弦发旧音。
世以渊明名尔菊，却来紫陌换青铜。东篱采采知何处，岂不包羞负此翁。
未有渊明先有我，何人唤我作渊明。东篱宛在南山下，谁向秋风管落英。
举世贪生不足评，舍生取义亦难明。娥知有父不知死，当日何心较重轻。
短篷支枕看青山，山意闲如人意闲。飞过白鸥何处宿，宿时莫向急边滩。
花与诗人自目成，荷君持赠半寒灯。悄然清梦江村里，忘却官身在宛陵。
谷里深藏岂自珍，须臾触石上天津。悠然一片心何在，说道无心却误人。
一春霁色养花天，近夏鞭霆雨沛然。说与农人勤贮水，行看绿雾涨平田。
春动边声虏计狂，淮流据断架浮梁。雨师怒烈风云阵，定报惊奔尽犬羊。
老夫屡与死为邻，急报家人早入京。正虑舟行流未滑，枕前快听泻簷声。
诗人过我辱高轩，坐觉尘埃不敢干。三寸古今谈不了，明珠落落走金盘。
三年尝尽万间关，力怯强弓寸寸弯。何日变成闲世界，与君夜月对湖山。
叶带春姿如泼淀，花多秋色似凝酥。怳疑鹭立清波上，只欠渔舟凑画图。
爱景探春意已生，新诗新酿一时成。遥知独酌微吟处，霜月应多别处明。
尘鬓三年绣水湄，诗怀久矣负良时。门前喜鹊来相报，知有骚人委色丝。
寒冰为骨玉为精，篱落横斜数点清。不见孤山浮动处，岭头折赠若为情。
暖日浮光深水湄，鱼方掉尾煦晴时。巨鳞如掌勤分饷，兴入扁舟动钓丝。
茅茨底下坐寒毡，应是孤吟舌本干。急遣曲生相问讯，满浇磊磈润毫端。
端为稽田赋未均，一时板籍尽更新。三年敢作贤劳叹，政恐才疎负邑人。
麦陇吹风餠饵香，桑畦映日茧丝光。晚春好诵归田赋，问汝胡为两鬓霜。
饮啄于人似有缘，又将尘面对瞿昙。儒冠未必非相误，时听钟声静夜参。
平生习懒怕逢迎，相望何时可合并。妙语贯珠分在手，山斋快读晚风轻。
工部文章裕后昆，桥斋遗稿炯然存。偶拈同谷悲歌句，又把愁肠搅一番。
世事纷纷起笑端，五云深处最高寒。与君便好寻前约，霁月难同俗眼看。
一点天根动处微，已令万物受春熙。欲知消长从来意，便是人心善恶机。
脚踏京尘动数旬，归途又复见书云。群阴已放阳来复，看取新年别有春。
世网缠身未得归，但劳清梦到林扉。高人误作班行看，只是山中一布衣。
遥睇前峰已出奇，从今便合办新诗。山灵似是知予意，拥翠来迎步步移。
它山不数碎如拳，有此撑空万古寒。好个山中廊庙具，游人浪作石梁看。
布袜青鞋得远寻，四边卧石护清深。从他照破千人胆，容我论交一片心。
攒空巨石太崔嵬，踊跃山巅亦壮哉。谁把斧斤挥直下，斫开洞户许人来。
造物人言是小儿，偶然越样与儿嬉。不过几块麤顽石，博得人夸几个奇。
削成一柱是何年，屹立当空更不偏。我欲借渠成大厦，少陵此意久无传。
脚力穷时眼力通，层梯倚石上天聪。世间无限惟顽石，独此中间透外空。
水脉凭高天外来，半空散得万飞埃。老龙卧处知何在，唤作灵湫亦漫猜。
半世名闻始见之，洞心无语立多时。经行处处皆奇绝，此比诸峰更绝奇。
绮霞风月一番新，賸把余光烛近隣。闻道落成开宴席，也容老子挹芳尘。
又还秋色到萸觞，检点东篱次第黄。碧水连天无限思，栏杆无奈带斜阳。
幽人作计筑幽居，傍水为亭手植芦。何爱世间闲草木，只缘胸次有江湖。
葱疗丹田麦疗饥，葱羹麦饭两相宜。请君试上城头望，多少人家午未炊。
穷年奔走缭乡隅，暂此凭栏意已殊。一水光明平处现，四山容色淡中铺。莫羞尘鬓临冰鉴，自有灵原照玉壶。浸碧主人应领会，试言此碧有耶无。
简书奔走日冲冲，偶此郊行兴易浓。雨意酝成春野意，云容点就晓山容。茧丝贮色桑条上，餠饵吹香麦陇中。忽忆故园归去好，云山知隔几千重。
忧喜从来巧聚门，刖人有足未为尊。人生何用家万石，世事还输酒一尊。荒径赋归人已远，急流勇退意犹存。功名千古成何事，眼底荣枯不足论。
宦途元自险于山，我辈孤寒分外难。萧寺羡君成胜概，新诗为我解愁端。自叹落落无三语，底事区区为一官。初夏北窗新枕簟，碧梧昼影正清团。
莫讶青山小，山因洞得名。仙人骑鹤去，留迹在空明。
雨过条风著柳芽，淡黄浅绿嫩如花。陂湖漾漾初侵路，蜂燕纷纷各理家。带郭园林仙苑近，送春船舫绣帘遮。芸窗倦倚何山翠，暖霭轻笼日脚斜。
探幽不知疲，前赏方未极。晨行越高岭，拔地见峭石。有如万菡萏，玲珑倚秋碧。东西忽异状，顾步忘所历。一峰柱中天，壁立千仞直。旁无寸土势，始觉造化力。凛凛苍铁姿，漠漠太古色。俯疑霹雳怒，仰视元气黑。溟波啮南维，在昔因荡激。伊谁拔山来，作此颠倒侧。诸峰左右辏，参差列矛戟。或如削层霞，薰蒸半天赤。或如簸大旗，千骑皆辟易。或颖如书空，或攫如戏翼。或如龙夭矫，两石陷其脊。噀雨空洞中，幽响日夜滴。扪萝展奇眺，百态堕胸臆。眼光乱崖窍，日气光映射。似闻多灵秘，路绝天所惜。侧身下篁筿，倦坐屡脇息。沈思融结初，令人叹开辟。
水象童蒙，以出伊始。泉乃白水，出自艮止。天一初生，纯一清明。厥初始达，犹元而亨。当其蒙稚，涓涓犹细。及其渐进，混混未止。如玉与珠，不曰白乎。如冰与雪，湛不可污。反求诸己，心正如是。有生之初，纯白纯懿。养之于蒙，作圣之功。大人不失，与赤子同。圣如夫子，皜莫尚已。湼而不缁，洞彻表里。溥博渊泉，浩浩渊渊。皓如银河，月流星连。仰观先圣，本同一性。自始失养，遂终失正。气或杂之，内欲蔽伊。官或不思，外引远而。蒙反成失，白反变黑。黑水西流，清渭南隔。君在家庭，习若少成。异彼污世，同流浊泾。外引内欲，永绝勿赎。蒙养宜深，洊习宜熟。濬发尔源，如发蒙然。放乎四海，波涛际天。学有源委，海可至矣。所不然者，有如白水。
心之精明，不远伊迩。胸中若正，瞭焉眸子。举目有证，莫切于视。孰名曰省，少目取义。目当少时，湛湛精睟。其光神全，其见专致。老目为耆，则与少异。非徒以目，而分老稚。惟目如少，有可取譬。实省在心，省当如是。如开双明，洞见万类。心难常存，省不可替。心难常觉，省不可离。心本善者，孰非纯懿。心不善者，孰非私利。省与不省，善恶关系。省者如醒，不省如醉。省者如寝，不省如寐。省者如活，不省如毙。果能自省，卓然奋励。暗室不欺，屋漏不愧。如目万象，无有掩蔽。一不自省，冥然罔记。外物交引，内无纷炽。如目老昏，无非障翳。二者相远，宜知敬忌。聂君少年，有目可贵。以省名轩，轩豁无滞。惟道无穷，要在远诣。惟言多穷，要履实地。惟难有常，勉无失坠。
干不一动，静专动直。坤不一静，静翕动辟。艮不一止，动静以时。本体如是，偏主则非。惟学初机，贵以静入。以至终养，贵以静习。本体既然，动静一如。乾坤合德，无二无余。心为天君，尊无伦比。圣贤言心，初无论拟。心比于镜，佛说云然。镜虽有光，孰拟心天。镜光则死，心光则活。活则不滞，死则不豁。佛法寂灭，匪干匪坤。若复本心，非彼能昏。人以欲动，非动之性。所以贵静，自动自静。其道光明，无物可并。惟省尽伦，是为全人。眼高四海，至此乃真。
身何止不获，其背谁得窥。心何存不测，其乡孰能知。身心尚无迹，屋庐更何即。变动元不居，问君欲奚适。放之弥太虚，宇宙总我庐。收之付野草，山茨敛吾居。宇宙非穷大，山茨岂云细。身心非以形，随寓靡有异。此道淡不厌，淡中味何穷。万物孰能动，真乐此室中。或疑天下儒，久游蓬莱岛。岂伊素草茅，但以盖茅好。达者舍此谁，若将终身茨。仁宅本同归，问舍非自私。宇宙浩如许，藏用如谨独。山固屹不移，茨敝当再覆。覆可久自娱，庭草听自如。茅茨或不翦，古圣兴不殊。乐山见仁人，如茨看荣贵。此屋虽似卑，谁识最高致。
尝观孝子图，画子事母事。闻君画最工，事母孝亦至。人称汝画奇，未知事母慈。我今为拈出，欲以励孝思。画不在丹青，照不在眼睛。方寸不可乱，昭昭在心明。画到精一处，人人定相如。但疑心本一，奚为面差殊。我心犹赤子，我貌极老衰。君虽欲画我，安能作婴儿。
大钧正旋转，坱圠方无垠。乾坤用六子，乃使天下春。震子实为长，龙蛰屈不伸。不一动则止，一动化万新。嘉熙再仁孝，斯时召斯人。宇宙在乎手，万化生于身。机关一开阖，斩新出精神。日月无点翳，太虚绝纤尘。毫发靡遗恨，谁能疵大醇。
广大中精微，如崇下履卑。川流本敦化，溥博时出之。刚毅发秋凛，宽裕融春熙。聪明靡偏照，密察不失时。权度心为甚，圣人良在兹。思睿睿作圣，无思无不思。
乾坤常简易，险阻知最精。尧舜何艰难，难在知人明。孔子每所患，因予犹改更。险如彼山川，无如世人情。明天而昧人，古人所讥评。卓哉子陆子，高具双眼睛。气貌才一顾，肺肝见如倾。或但因传闻，能见人生平。万象悉呈露，如揭日月行。何畏乎功令，尧舜为法程。所恶利口覆，孔子为权衡。欲希象山翁，此目不可盲。众欺恐寡信，多伪难皆诚。虚受而实责，无容偏且轻。张陈门下客，莫非天下英。后至所居国，皆能居公卿。济世才最急，泰道非徒亨。下视瓮盎内，成雷聚蚊蝱。鸟须九霄鹏，鱼必东海鲸。为己与为国，灼知在先生。
扶颠而持危，在天下大势。拨乱而存亡，在国家大计。一司一事间，未足系兴替。马援为郡守，尚不屑烦细。惟大姓黠羌，不容有违戾。况为公与卿，不思大经济。今大姓黠羌，几倍过汉世。中有根木存，犹在加护卫。大都如弈棋，败局如已逝。如有一胜著，败乃以胜继。巽当知衡权，是乃德之制。果哉末之难，圆神妙龟筮。愿言其吉凶，大辟天地闭。
尝闻魏仲英，谓仕欲行志。后宫权豪等，损去志乃遂。如云皆不可，隠身是为智。此志虽可称，一节非道备。不闻政适人，格心第一义。如未可与权，当道岂易致。齐王好货色，孟子不少刺。导之百姓同，王道真易易。自实学不明，言与实难离。何能格一非，适以滋众伪。最是讲说多，虚文只成赘。经或不如史，祸福可趋避。下至不害伯，犹能救时弊。此可观世变，言之横涕泪。道本无不通，君子当不器。
四世凡五公，贵盛古自昔。于我如浮云，光前在仁宅。仰观我絜斋，江汉濯之白。下视世所羡，腰黄眼前赤。度越此流辈，人何啻千百。希舜鹿野居，介然有如石。尝为耳目人，天子屡前席。义难若是恝，命岂可终逆。非如一小官，去就惟我适。况当有道时，丘自不与易。世方厄三空，实当有长策。心肝奉至尊，忧劳敢云斁。行矣金玉声，智勇全赵璧。
中夜平旦尔，浄把天宇洗。此时气之清，隠映如有体。挹之莫可得，挥之不能靡。外不隔毛发，内透彻心髓。轻清孰为天，天也不离此。因行过东湖，荷叶恰新美。柔茎柄圆盖，嫩绿出清泚。下承之浮萍，铺锦杂青紫。洒洒无一尘，生意正济济。欲辩已忘言，无声臭至矣。
山童首少发，石老脊多骨。上犹剑戟关，下没沙碛窟。曾无好步行，常有失足惊。前若逢峻拒，后如迫使倾。所幸甚艰难，平生备尝试。险阻谁能知，乾坤元简易。
泉动涌联珠，泉静湛片玉。渊源出以时，动静清可掬。凭栏冰雪寒，敛袵毛发肃。内以洗我心，外以刮我目。偶离京尘来，对此歌不足。咏归五六人，犹疑自沂浴。
良月四之日，景物何多奇。露洗宇四静，月抹天一涯。景星助月夜，光入清溪湄。奎星照江南，人文良在兹。昔为西长庚，梦与斯人期。今为南极老，微云淡庞眉。际此小春日，胜彼芳春时。桃梅妙生意，微吐三五枝。野垂黄金穟，人饱白玉粢。芙容花成城，拔然凌霜姿。暮开红菡萏，朝发白蜀葵。菊见正中色，潇然疎竹篱。不共众芳竞，独与晚岁宜。时异物孤特，人生复何疑。我翁在物表，清吟彻骨肌。不以世间利，容易得涴伊。今年七十二，浩然元不衰。孤坐小阁上，台融融熙熙。布衾纸帐间，莹若冰雪姿。自从知止后，何思复何为。但愿主益圣，比肩皆臯夔。东南盛仁气，不战屈四夷。丰穰岁相似，赤子无啼饥。得老太平世，仁寿非吾私。负暄娱爱日，煮芹甘如饴。无妄漫微疾，勿药喜自随。近谈小命者，尝以行年推。盛言天河水，一气木主治。后来年尚多，康强被春祺。儿曹心自喜，何幸如君词。只今介翁寿，数尚逾期颐。一百三四十，太古常不离。拜手稽首愿，永庇儿辈痴。
梅兄随遇处，在水涯山巅。或有近行路，不惹人爱怜。俨如敬而远，惟恐迫我前。或有近人居，不傍门户边。仍多向贫家，不为华屋牵。香不祈人闻，芳不取世妍。似此性孤洁，秋毫绝萦缠。彼有不知者，乃谓花莫先。折之贮玉瓶，已是伤其天。更大开苑囿，和根以之迁。反指荣得地，带露泪自涟。浸违山林意，岂其本性然。和羹尚不愿，其余安足言。但愿复反本，同盟松竹坚。西湖之孤山，犹嫌朝市喧。上对玉辉山，下临珠媚渊。外此唯雪月，往来许周旋。三友共一笑，岁寒同百年。虽与世落落，自分安其偏。
巡历郡邑间，人若未厌弃。夹道争向观，疑我形孰似。得之道听余，咸谓物吐气。老奸与宿赃，神夺而心悸。预知犯难逃，已多速奔避。先尝受其赇，今皆偿之既。非慑使者来，安得自知畏。予默揆诸心，斯言未深契。一切气不美，先儒说有味。彝伦若尽去，太半为鬼魅。禽兽争食人，殆盈野盈市。迹其所作为，殆恶过异类。不洁食不饱，甚焉官与吏。惨酷以济之，甚若豺虎噬。岂直如得情，哀矜至流涕。刑法用当穷，根本惕若厉。岂谓犹有民，能喜使者至。或鞠躬焚香，或远送旗帜。望来漳民情，愿留泉民意。此犹硕果然，不食生可觊。惟知有罪者，患不速去离。何啻千百辈，施行才一二。自叹水一杯，孰救炎火炽。伤心复伤心，竟夕不能寐。
泉从九江来，发自庐山趾。不啻如渭清，时出到旴水。渊渊媚如珠，甘饮足千里。何妨遇山下，一时险而止。不碍以亨行，果行险自弭。真利用御寇，上下顺而理。方当执热中，以濯豁有喜。且当正渴时，得饮快如洗。旴人望膏润，恋恋正未已。顾如岁大旱，用汝甘霖比。不容私一方，宇内并倾企。盈科放四海，有本如是耳。安得长流旴，混混以终始。河南已治平，河内难留矣。好将世俗污，尽洗入清泚。溥博泽周流，功成大如此。却归山泉间，育德德孰拟。作圣以为期，善养功更伟。
民何业于盐，由生在水国。因之利其利，资生本无责。未能损与之，尽绝岂为得。后世与古异，以此命为脉。如宽之一分，不禁之太迫。上下亦相安，何至遽相阨。柰何笼之尽，一线路亦塞。乘以风气恶，遂至大作慝。舟聚至数十，众聚动数百。杀越人于货，祸烈恣惨刻。谁谓在王畿，有此凶焰赫。深为腹心忧，非但股肱厄。圣上欲并生，犹未忍诛谪。欲如渤海郡，但以安作则。中外多贤良，选及仆罔测。岂非老不死，可以贼击贼。初非欲胜之，化诱尽筹划。顽冥终不回，不免出兵革。犹非杀为威，止欲就擒获。竟未始血刃，献囚不献馘。精别分死生，不失我心测。或不以事观，浮言肆虚吓。语穽险且危，闻者转相惑。非望复非才，宜不见浮格。成虎而铄金，莫辩只自默。偶尔事幸成，不至大差忒。免罪已逾分，何劳被恩泽。感公成人美，古调鸣啧啧。仆以瓦釜酬，自笑言哑哑。
客侈言告予，二月春烂如。后过前不及，于今正丰腴。况复晴暄久，行乐人联车。时鸟啼葫芦，酤酒醉且呼。游子偕游女，争先耀街衢。被恼诉无处，半是颠狂徒。昔人秉烛游，过时欲何娱。恨公独抱病，与时不相扶。容膝斗大室，呻吟何时苏。奇花将衰谢，绿叶将扶疎。闻鸟声辄善，能似五柳无。予谓客所羡，眩于形色欤。竞千红万紫，锦绣不足铺。变千态万状，彩绘不可图。无一非形色，乃生理绪余。耳目不能思，心冥独荒芜。形形色色者，根本何取诸。藏用而显仁，显微元不殊。徒见形色者，不识精在粗。抑岂知造物，不知彼在吾。中和万物育，皆备我不诬。造物莫穷极，形色才斯须。物既惟我造，何尝离须臾。见即常自见，非二常与俱。卧游不必动，徧游靡所拘。不在行且疾，速至其神乎。春工尽天巧，众妙何可誉。病我一形色，千万曾不瘉。我室非斗大，宇宙此一庐。徒以我视我，无怪为我吁。徒以斗视室，宜谓局不舒。或者病不乐，我乐人莫逾。反是彼游人，非乐徒驰驱。仅与蜂蝶辈，逐逐飞盈途。二月虽将尽，吾即风舞雩。客心犹未悟，笑我何其愚。
浊世九黄河，太虚一明镜。混混皆随流，炯炯谁独醒。崛起孤峰高，尽把众山领。根基既超然，培植功且更。
乾坤露端倪，宇宙几奇怪。万化俱成章，一视靡有界。即此为真文，于外本无待。所愿学如何，岂不信兹在。
洞然一止水，浪静仍风恬。心微在精一，动凶由二三。根深自生色，形神犹饮酣。一毛犹有伦，声臭无容参。
上达何外暴，真乐非幽园。凡有动于境，恐皆离乎天。我自淡不厌，彼徒争相喧。峰高果峻极，无论百千年。
百千始一年，漫分三百六。来信非有余，往屈讵不足。形有消犹水，德常久如玉。世间无神仙，但戒小结束。
形相犹吾庐，主者自有执。执乃所性存，不计年百十。庐则有坏时，似井废不汲。能原始要终，修短非缓急。
万分川流异，一本大化同。小闭即俱塞，大彻何不通。大人犹赤子，少成同老翁。今古任异世，不息将何穷。
老火不知老，尚欲骄新秋。金稚力未胜，如儿方唧啾。稍养浩然气，终当凌斗牛。巧夕乞巧者，稚儿辈可羞。老拙眼尚明，却笑群目幽。造物真大巧，容得智力不。巧亦不自知，变化神鬼惊。夏将烘炉铸，至秋成金城。金城包宇宙，万宝藏难明。今夕且对月，酌酒与子盟。仁熟如美种，由我独善耕。金声而玉振，秋乃集大成。
策勋赏赐转更强，壮士不知是女郎。尝闻此语人罕见，妇女谁及如张良。有尝因郡谋乱逆，自将千人乘无防。此其代夫有反掌，所尤难者有妇孀。或倾家产率部曲，或善骑射多杀伤。有如二孀乃能尔，胜几丈夫阵堂堂。谁知庆历丞相后，有女晏氏生闺房。女妇曾氏作内则，中守大节严于霜。平时如坤自柔静，一旦遇变何方刚。绍定己丑汀寇起，所至残灭势孔张。愚者束手只待殒，懦者魄丧仆且僵。男子纷纷类若是，何望孀有铁石肠。晏氏独如负将略，通身是胆智满囊。慨然以义誓境内，黄牛山上寨可场。其上可屯数万众，列为五寨如五乡。一时郡县几千里，已多成墟渺为荒。屹然此寨乃独立，虽极险阻如康庄。龙须山头有草木，草可药箭木可鎗。亟令先贼尽采取，兵器犀利锋莫当。且自捐廪凡数十，半年可足山上粮。以是贼虽千万众，不能敌我计策长。殆似天地自设险，非城非池如金汤。殆是女中千人杰，非山非寨人煌煌。此功虽大岂望报，恭人之封未足偿。但把涕唾视官爵，节义不朽为义方。顾此识度更超越，视古烈妇有烈光。子善继志永不忘，恭人虽死为不亡。
石桥龙行甲台山，吼雷喷雪透玉关。石梁拟伦固未易，龙湫埒美犹良艰。风神凛凛耸毛骨，如在天外非人间。昔闻今见未曾有，游人何嗟行路难。
三山来由北岩溪，三十里近何崛奇。地辟天开几千朞，神藏鬼秘人莫窥。竹溪黄溪何派支，太白子厚名始垂。未知此溪发其谁，河潢自天磐石资。含霜夺日森旌麾，岩电银海增双辉。出千古秘此一时，潭间归来为发挥。宝藏骤兴福所希，溪宜有灵潜自嗤。非公遇我我遇伊，昔无今始有己知，宜为知己加护持。成鼎可绝魅与魑，游骑可驰骥与骐。两山插天天犹低，如城夹地地莫巇。混混中间流天池，往来深藏龙与螭。巨石万状磊不羁，奇木万种名莫推。始度石梁堂少栖，方见主人心远而。此身恍在何天涯，非人间世如惊疑。须臾缓步行委蛇，双龙之湫气杳微。进前宿云云欲迷，叠嶂高张熊虎旗。凫潀石门互变移，翠密玉练冰雪飞，壁立万仞文公题。愈上愈高青云齐，书堂屹立天然基。如有千岩万壑姿，一览俱尽无纤遗，主人惠我何多为。时方六月三伏期，但觉清冷生冰肌。清境清赏何加兹，更醉似酒醇不醨。饱水饱石浑不饥，更饱一德充肝脾。大帅如古刺史规，溪变为好政可追。仆如柳子有许疵，溪改为愚尝自悲。主人爱客忘尊卑，畏日与彼爱日晖。洒然执热清风吹，洗尽尘襟无毫厘。主人昔年咏浴沂，盈科放海川之师。源流素蓄万顷陂，傅岩磻溪隠未宜。高冈凤合朝阳曦，猿鹤知主无催归。欲羡形容无好辞，斐然狂简嗟非诗。
暴之烈日无改色，生于浊水不受污。疑如娇媚弱女子，乃似刚正奇丈夫。有色无香或无实，三种俱全为第一。实里中怀独苦心，富贵花非君子匹。
两水旁流合，双峰对立分。未窥龙鼻面，且过雁山门。玉练泉流石，天低露湿云。经过随分好，犹未副前闻。
百荐锋难敌，伊谁是特知。近尝繙戆说，久惜负胸奇。整顿须教早，招来已恨迟。英豪施异说，勋业定相随。
我坐深山底，炎凉总不知。任他人正閙，嗟世事无奇。菽尽欢难遂，芹思献尚迟。荐堂终万里，还许走相随。
朝市逃名利，清明照日边。隆冬霜里柏，盛夏火中莲。纯行浑无玷，嘉言賸有传。归全复何憾，吾党独呼天。
展旗天柱立，宝印伏狮雄。瀑喷千珠碎，窗开四牖空。争奇排怪石，独秀出孤峰。龙鼻泉流出，如何造物工。
庾岭分来峙两山，夹山成峡水成湾。上林下石森双障，南海西江屹一关。水若龙藏涵碧色，山如虎伏出苍颜。人来人往消何许，谁似山长与水闲。
西浙因曾究竟看，澄江端的是风寒。户门人合为防密，南北天非立限宽。误认孤军成僻小，谁思紧处是辛酸。愿兴重镇加经理，忍见寥寥守备单。
揽辔驱驰始得闲，便陪五马访名山。恍如境出青霄外，真是身游碧落间。地辟天开非假凿，崖高壁立自成关。奇奇怪怪难名状，独荷元龙许附攀。
乳滴珠垂石缀旒，冰清醽绿水鸣球。龙宫凤穴排苍壁，燕垒蜂房涌碧琉。公爱彼山岩石峻，我贪此洞冷泉幽。无双奇观难穷处，便欲留身就隠休。
碧落宜游遂速奔，千奇万胜果中存。天钟神秀双瑶室，地辟高深两玉门。下有绀寒流水径，上垂远古断山痕。独怜地近人何远，久共沿流探本根。
洞要穷源入莫闲，初头底事做成山。开先水独为干始，判后山方立地间。气浊下流泥作土，滓坚中结石成关。奇哉故迹皆堪验，何日重来更共攀。
石为云盖上垂旒，水作冰壶一击球。似笋反生悬碧玉，如簪倒插挂青瑠。外犹虎踞风回啸，内若龙蟠气转幽。尚想初时开辟意，何时更共尔游休。
海邦太守常时有，海上诗翁间世奇。自赋归来石屏去，不烦绳削草堂知。高情岂为时情改，浩气难随血气移。句老律精何酷似，昔题蜀相孔明祠。
草茅恨我非时样，五马驽材无寸奇。千里赤城皆欲杀，一双青眼独蒙知。每怀设榻迎徐意，尚拟扁舟访戴时。炯炯此心常晤对，思公辄复诵公诗。
至宝幢边宝器钟，含光承影状难穷。明明山立千峰表，湛湛鄞清万派中。炼不回容精匪石，灼无变泽气如虹。谁疑湖海豪犹在，安得楼高更卧龙。
川流近海学易至，源出慈湖派独清。进佩龙泉秋水洌，退怀骊颔夜珠明。介真不以三公易，枉自无容一尺轻。年未半生纡远道，哀哉何限不平鸣。
武夷山下出清泉，观象宜知果行缘。小隠藏修人似玉，大书题品笔如椽。峰高屹立天成柱，溪静光浮月满船。个是我心真境界，元非六六彼中天。
圆机珠活走盘中，已试权奇妙变通。武库精严锋莫敌，智囊沉密计难穷。先声已早闻风采，后实如新见事功。计日未多功不少，复刚方长转春风。
斩新政令别规模，迎刃恢恢解有余。去就虽轻心自若，佞贤乍变事如何。籴为民患祈从免，社植根深恶始除。似此欲为尚何限，归欤千里竞攀车。
石如红玉间乌金，上与天通直下临。中似室庐犹短浅，外多窟宅却幽深。公真清献游同昔，我匪元公趣异今。但幸附名镌在石，当坚一介不移心。
心无倚着绝沉浮，力破回澜岿独留。远过金山推碧玉，屹如砥柱立中流。木犹桂在月中植，人似身来镜里游。况是清秋方浄练，真成银汉着孤舟。
君许身比稷，视饥真己如。免吾学颜帖，乞米李大夫。
饱我德更勤，青州两从事。酣饮愧无言，未尝识奇字。
杜陵四海志，不忍寒飕飕。投我一红炉，果胜千金裘。
风雪太清白，顾怀似斯人。超然万松表，一洗肝胆新。
昨蒙记云萍，得得覩台星。君宜厚自重，绝似前金陵。
非卿桥不立，谁是杜武库。下浦未更新，过者几惊顾。
月卿派天河，星桥叹谁可。如彼行道人，病责涉在我。
迈古大夫名，后成大前造。千崖秋气高，落成偕父老。
江湖道四达，坎险横危机。一旦席上遇，惠大政岂非。
干易以知险，履坦期同跻。誓彼不复过，一笑驷马题。
临渊似平陆，徐行若安土。推此以扶颠，屹然中流柱。
长才二百尺，婉若千里隔。天下悦出涂，旁午任行客。
规自赵日久，成令方能之。捄溺由己溺，信惟君子知。
指麾谈笑间，朗若月出云。放之准四海，经济要属君。
成须千年固，巨石不可摧。惟君心如石，迺是为梁材。
盘龙友龙成，山与岩峻峙。今如添卧龙，壮观萃于是。
事难处如易，役大办若细。才力运有余，大川更谁济。
往来欲休息，亦可乐自然。上观云飞鸟，下看鱼泳川。
亭若龙两翼，欲跃胜高空。济人几千百，绪余不言功。
春意藏山川，如童蒙未发。一朝兴勃然，触处争英杰。
浓烟笼远岫，望眼如昏花。欲暮还欲雨，行人始离家。
远山没云烟，不辨形与色。茫如天下垂，前路不可得。
木落叶栖风，阵阵着肌体。应忆故园花，欲开为寒止。
路傍逢古梅，元是旧相识。花萼知几多，萼萼相顾惜。
出门逢行人，经纬真如织。织成幅员长，皆是名利力。
六月浑如九月清，霁天月色冷幽屏。出门聊寄双远目，二十四凹峰转青。
添我凉飚伴我闲，今年新竹未云悭。翻嫌户外三两个，遮断东来半好山。
农家命脉寄田亩，可但稻粱枯与荣。造化何许须多力，须臾活几万苍生。
南风正起北风微，谁谓秋高尚马肥。但愿金飚摧落木，和根亦仆拟何归。
柔条嫩叶春新媚，劲干刚枝岁久磨。忺厌人情每相反，欲支大厦问凭何。
万山拥碧屹不动，万石嵌崖何可攀。似这立身须定得，定时方始是牢关。
碧岩只在丹霞里，丹碧从他色自殊。我断不随他境转，身心一定誓无渝。
鸣蛙一部不虚鸣，知为农人奏乐声。一岁勤劳方此始，侑他南亩馌时情。
苦雨花无色与香，送春叶漫绿和黄。蚕声百鸟飞鸣少，遽听催归叫夜长。
踯躅红花何实用，牡丹名品只虚奇。看今春晚方艰食，何似充饥有蕨萁。
耕者劳筋苦骨余，富家仓廪始多储。及饥合发方牢闭，不识私家得食诸。
昼长欹枕酣春卧，剥啄敲门惊梦破。双旗健步衣正黄，爵罗骇见久未尝。泥紫一封芹诏香，王人茧牍亲遣将。老夫五年坐奇谤，身则渔樵志犹壮。岂无恋阙如子牟，强拟随装学张敞。浮云满空能蔽日，云散天空日华出。千三百载春又春，杜陵久矣无斯人。黄衣走尘漫踆踆，纵了桴鼓何足云。姑言絮舜工负恩，尧天舜日定不尔。皎皎太空无点滓，当时下书便疑似。聊坐和歌焉热耳，宁比三光覆盆底。金羁欲脱还从头，络头龁草均一牛。吾身本是报恩具，千年万年属明主。感恩欲愬泪如雨，且愿投谗畀豺虎。
露封誊奏晓鸣铃，当御应关乙夜呈。京兆有装随使者，陈留无酒忆厨兵。故营将钺谈家世，老吏公车识姓名。尘事看看到书尺，更惊三日有王程。
平生一寸心，不为世涂折。平生七尺躯，拟慕志士烈。吾门古乔木，每抱岁寒节。三世秉一心，炯炯常不灭。虽如卞献玉，自比来嚼铁。闭门著辨诬，其事已合辙。及逢明圣知，所遇皆夐绝。隆兴录旧李，一诬出奎札。嘉熙今诏书，复以枉为说。人生贵知心，万事等一吷。矧以万古光，下比覆盆揭。忆昔贾奇谤，同舟忽秦越。关弓比射羿，舍镞不虚发。仍是同功家，以豢反得啮。静思诬与枉，二字谨区别。两朝寓至鉴，四海仰日月。荡诬贵昭昭，错枉岂孑孑。此恩无以报，蛇雀况微物。匪石心可转，襆被计当决。尘匣开青萍，何时衅妖血。
卢山白鹤归来双，缟衣素袂玄为裳。翅如车轮夜横江，风声曾走淮淝羌。戛然长鸣下柴桑，芝田啄粒遥相望。何人网罗倏高张，上决云汉旁八荒。一随鹏鹍惊远翔，低头不肯谋稻粱。一罹罝弋沮泽旁，局身筠笼翅摧藏。鹦鹉洲畔葭苇乡，水云苍苍江茫茫。九臯欲闻声不扬，回顾鸥鹭羞颜行。忽闻缑笙度宫商，红尘俯视有底忙。矶头刷羽今正黄，欲搥此楼呼酒狂。
夜半军书尚掣铃，想应欹枕梦难成。新凉颇复欺长夏，旧事何妨阅短檠。人说文衡真有托，公于诗卷若为评。复襄遗迹今如许，试考当时六万兵。
涉笔牛腰倦不支，余工那复到新诗。殷雷秧绿又期月，指日枣红能几时。自古兵财无上策，于今社稷寄西陲。入郛及国均危道，勿谓君侯不敢知。
平生到处西湖长，眼底波光日日新。图在辋川非旧隠，梦回笠泽是前身。一江细雨欹青菊，万里雄风起白苹。独立苍茫动归兴，钓矶须理未垂纶。
炎暑今年特地奇，不妨湖上访清漪。长堤步屧谁堪拟，高阁凭阑我总宜。唤客黄鹂穿柳度，猜人白鸟映荷窥。衰翁病骨难禁热，且倩西风自在吹。
虚栏四面挹湖光，最爱薰风六月凉。万朶芙蕖红影閙，两行杨柳绿丝长。铺陈雪月晶明态，商略阴晴浓淡妆。四序清游总如此，春波何事独名堂。
百果随时效岁功，枣槃亦复荐年丰。柔柯低带随风绿，纂实骈随映日红。闻说桃梨堪絜大，颇怀齐鲁久为戎。忧时把玩还惊叹，莫咏豳风咏北风。
硕枣名亭此地传，况逢新摘正芳鲜。栗投聊寓孤臣报，瓜实初无小史缘。只合赤心思待敌，岂容白手觊延年。楼兰可斩平生志，欲和安期觅剑仙。
春波堂上倚栏干，一曲楼台晻霭间。野衲再寻行脚债，钓蓑聊寄赏心闲。燕低欲舞影翻水，鸟倦知还云在山。匹似棠湖尽堪住，遶簷祇欠翠螺鬟。
锦帐星郎油壁车，紫微花下醉流霞。箫鸾东引瞻风驭，池凤西游赋日华。蓼岸半红秋渐老，柳堤仍绿约犹赊。一尊更趁莱衣彩，河汉还乘八月槎。
温纯如玉绝纤瑕，惊坐何人指孟嘉。策马殿军劳不伐，舍鱼取义理无差。读碑襄水真为谷，守垒房陵忍顾家。乡国不妨动归兴，天津八月却随楂。
诏书夜下日华门，辇路争看使者轩。烽火三边尚勍敌，烟尘万里欠公言。不须目睫忧多垒，好吐胸怀悟至尊。富贵功名分中有，勿令仗马媿廷鹓。
半生共饮西江水，草木由来臭味同。交臂便同鸿燕社，论心不隔马牛风。君方鸣珮趋双阙，我自烧车延五穷。景倩仙尘凝望处，为言驿骑莫匆匆。
碧梧正耐雪溪秋，况是西风送客舟。华宴虽思奉婪尾，粗官何敢作遨头。达尊谅识诗囊意，负约仍输酒斛筹。想见尊前列红袖，可怜无分听梁州。
蒙园傲吏御风仙，聊以巵言后世传。小大升潜同此地，智愚工拙岂其天。众途适正何劳问，一理观心本自然。从此二经束高阁，为君终夕读名篇。
汤汤南纪重喉衿，纵敌年来患已深。七十万家财与力，六千里地古犹今。薇屯正自忧无给，桑土当思彻未阴。用力愈劳工愈寡，相公试察此时心。
老去工夫在一丘，解骖重使借前筹。忧关王国漫腾口，事为他人常压头。蚁穴溃堤犹未计，鲋车涸辙若为谋。恩波况是如天阔，早放棠湖理钓钩。
君不见东来海蟹夸江阴，肌如白玉黄如金。又不见西来湖蟹到沔鄂，玉软金流不堪斫。九江九月秋风高，霜前突兀赡两螯。昆吾欲割不受刀，颇有苌碧流玄膏。平生尊前厌此味，更看康庐拂空翠。今年此曹殊未来，使我对酒空悠哉。旧传骚人炼奇句，无蟹无山两孤负。老来政欠两眼青，那复前筹虚借箸。祇今乡国已骏奔，军将日高应打门。流涎便作曲车梦，半席又拟钟山分。先生家住岷峨脚，屡放清游仍大嚼。襟期尽醉何日同，试筮太玄呼郭索。
秋风九月边尘高，千艘夜下宫锦袍。文章不特动蛮貊，要识金版开六弢。孙曹已矣等陈迹，唤起坡仙同赤壁。喧阗笳鼓动地归，重把功名光采石。
前朝无蟹惟有诗，亦复无酒供一瓻。今朝有蟹仍有酒，极目征帆更搔首。古来乐事夸持螯，赤琼酿髓玄玉膏。菊花吹英好时节，况是九日将登高。旌旗半江笳鼓发，不作诗人淡生活。待君浄洗沙漠尘，归趁看灯更奇绝。
紫微星郎天上客，身是南宫小宗伯。斗杓夜转天门开，平地一声惊霹雳。已将椽笔提斯文，更决河汉排风云。银潢直下洗戈甲，坐看九陌狂流奔。黄金为台玉为帐，有眼须看舍人样。绍兴季岁说雍公，曾冠貂蝉登上相。峨嵋山高钟异人，昔年相国今后身。声名何尝岷蜀隔，草木仍是江淮春。君不见嘉熙圣主躬神武，法祖整军荡强虏。又不见魏公一战平麟猊，次年子月天废齐。天心废兴真有待，肯以贪残易仁爱。大数恰逢一百年，埽穴犁庭当复再。今年又自淮西来，右相勋名传九垓。旄头黑云坠西北，两两比色明三台。先朝贝州妖贼起，若比此胡仅蜂蚁。当时礼部文侍郎，一日奏凯同平章。
总宜阁畔小帘栊，碧浸平湖面面风。别馆柳阴聊系马，便桥红影正垂虹。流觞有序传诗客，在席无人称倦翁。侬自醉归翁自倦，风光流转不须同。
我是棠矶旧钓徒，天教生与水云俱。兰亭正值人修禊，柳岸还添浪拍湖。幸有丈人观笔法，可无嘉客醉兵厨。直须去跃城东马，更与留春作后图。
中兴王社旧同功，三世何尝间一忠。北海真成贤吏叹，西州犹记胜游同。逢迎有意君虽谬，喜怒无心我自穷。诗祸古今均一律，莫将灯夜怨东风。
心存即鹿叹无虞，画地虽工理反疎。直枉已传天子诏，厚诬犹见监奴书。傥令甬道真难继，未必都曹可遂初。万里上流关社稷，不知天意竟何如。
驾轺老子久婆娑，坐听笙歌拥绮罗。十里西凉忆如意，百年南国比流梭。吞声有恨哀蒲柳，纪节无人废蓼莪。寂寞丹心耿梅月，挑灯频问夜如何。
兴唐钟刻无夫字，久欲摩挲与细论。归棹未容酬此志，一声烟霭又黄昏。
雪锦亭前水接天，晚波如縠放归船。新诗开务从今日，此是江行第一篇。
离歌已尽沙头玉，夕照初翻浪底金。自是晴鸥无六月，半江雪片涌波心。
萧萧衰发倚西风，两岸青山尽识侬。东去西来缘底事，祇应添得一龙钟。
一江涨碧碧于蓝，健橹鸣鹅舳正衔。才似过都空万马，又惊倚岸阅千帆。
宵声传柝重城闭，晓漏迷钟古寺荒。仰看繁星垂四野，不知身世变炎凉。
一缾一锡一团蒲，到得今年一物无。桑下勿兴三宿念，古人不食武昌鱼。
葭苇延缘舞翠旌，白头吹浪又相迎。攀辕亦作留行计，莫道冯夷不世情。
昌黎久愿列三王，我亦曾亲翰墨香。惜别依依重回首，棠矶风月更思量。
赤壁江头白羽挥，鳜肥西塞酒同携。归期应在初弦月，家住康山西复西。
人生邂逅适相懽，一曲高歌行路难。频寄诗筩君勿厌，种花持钓是闲官。
风云八字护城隅，楼殿崔嵬想帝居。曾侍金舆惟石马，幸因玉玺记铜鱼。千年鼓角声犹壮，四塞河山恨未袪。麋鹿已游人事改，何人曾读辅吴书。
昔年老子恨婆娑，未付其如印传何。吴苑关心春日少，湘江回首暮云多。可无司马亲封钥，自是将军老枕戈。我亦新来了官事，正输一舸弄烟波。
太真行酒知何地，渺莽遗基茂草深。声色加人何足计，精神满腹不同斟。六奇自可掀三狡，一正何妨詟百壬。堕帻吐茵均此辙，可怜枉用世仪心。
櫂鹢收金柅，钗虫缀玉缸。地邻今七泽，名袭古三江。岷漾虽分派，荆扬却异邦。晨光犹未发，早认白鸥双。
周郎二十四年少，盖世功名随一燎。亲提三万走曹瞒，不以敌勍恨兵少。豫州失匕已胆折，一日目明惊二妙。最怜黄盖不知名，吏士相从倚营啸。阿奴火攻本无策，破竹自繇人不料。贪降纳侮理固宜，泥淖华容几尽剿。古来行师有绝地，毋乃重诒千古笑。镞湛纵是差可认，鼎峙讵关谋所召。二乔春锁何足言，从此天光遂分耀。我闻汉贼久染指，奋毒摇牙噬江表。八荒囊括岂复遗，一蹙吴宫已为沼。当时乘胜下部骑，考地当居楚南徼。蒙冲逆鬭须上流，揖寇那容越津要。武昌霸基跬步耳，肯使国畿纷戟旐。坡仙访古特寓意，横槊雄姿谁与吊。故将异地眩疑辞，政恐因讹启讥诮。沧浪六月卷晴雪，历历江山人物眇。崩空乱石今几存，仿佛栖巢尚惊鸟。夜深刁斗声四发，星斗满空群籁悄。便须唤起紫绮裘，孤鹤南天楚江晓。
地灵境胜宅神游，第一江山卷雪楼。势拥万峰淮甸接，气吞七泽楚天浮。鱼龙灂沸云生槛，鸥鹭波闲月上钩。画栋珠帘朝复暮，英名常与水东流。
大帝开江左，谋臣守四方。兴邦有乔木，遗爱尚甘棠。日月扶声烈，山川诧鬰苍。中原知极目，应慨旧封疆。
平生初未识半面，此地相从方及朞。举世公清如子少，随时离合岂人为。可堪岁月老奇杰，等是年时经崄巇。闲适不同同患苦，两心惟有一天知。
炯炯青灯对拥炉，掣铃夜半读边书。风烟解使寸心折，霜雪顿侵双鬓疎。已事勿言穿塞马，历官可叹上竿鱼。勤劳似此天应报，我自锄犁一任渠。
一叶扁舟兴浩然，笔床茶灶旧因缘。帆归西塞秋风外，人在南楼夜月前。情不自由君忆我，老无所用我知天。何时见易园中路，拂石携壶同醉眠。
日日征帆上水风，掀天雪浪骇鱼龙。不须检校江行历，知过云山几万重。
远村烟暝牛羊下，近岸波澄鸥鹭闲。一抹斜阳江似镜，天移小景向人间。
指点神鸦送客樯，江山回首鬰苍苍。吴朝千载兴亡地，极目长淮恨更长。
拥骑年时忆往来，旧时行处半莓苔。山云勒驾应频笑，又是江南勾当回。
夕舂正是隔前谿，江路行人犹未归。我笑卧龙成底事，晨光尽欠踏熹微。
叫着渔郎急掉头，一声别浦听莲讴。山遥水远应同趣，我亦青帘问酒楼。
湓波已近见康庐，风月烟云自卷舒。白鸟归来闲似我，向山深处认巢居。
官牌夹外少人烟，商妇琵琶久断弦。司马青衫不须泣，江鸥对我正忻然。
西望沙羡东秣陵，湓江中道是归程。柳阴系缆人归后，频有黄鹂三四声。
人生最好是归来，六月火云溶雪醅。散发晞风须一醉，月明携簟又凉台。
元是庐山莫逆交，宫亭西畔着衡茅。盟鸥似怯经新浪，怨鹤还知宿故巢。一沼种莲衣可制，万竿脱箨杖轻敲。不须海若逌然笑，乞与杯堂乐芥坳。
鹊噪庭前木，蛛翻簷畔围。双莲瑞明月，万柳舞晴晖。宿鹤迎风袂，盟鸥认雪衣。物情同一喜，应为主人归。
水面开新皱，山容散宿颦。松巢猨已识，花径鹿初驯。云倦随归鸟，风清似故人。逢迎真不暇，谁作近前嗔。
去年紫塞两相望，公在齐安我武昌。秋晏车箱访流马，夜深弧矢看天狼。不辞目断传烽堠，尚忆螯持共酒觞。今日区区话鹏鷃，图南应是叹榆枋。
人生忧患偶同时，曾见惊尘傍紫微。坡老鹘巢尚堪俯，周郎羽扇想重挥。望风自绝胡南牧，囓雪应迟使北归。从此青油欠筹划，上方虚己听宵衣。
岿然康庐山，独秀莲花峰。派为濂溪源，下有爱莲翁。绝学嗣洙泗，千载同清风。书堂二池间，浮翠笼轻红。居然不染尘，涌出清泠中。雪藕厉坚节，一念窒以通。朝卷而暮舒，吸之碧玉谿。洁凝月露润，妖鄙桃李秾。食子味崖蜜，擘房透香丛。菰蒲俨不群，鱼鸢间相从。大哉君子操，视此褆其躬。我方赋归来，来策溪上筇。家池忽惊见，晴霞照秋空。已迎颢气澂，况复嘉瑞逢。双葩本共根，殊质疑并钟。摘奇且熟玩，比德思广充。尝闻古之人，即物皆至公。两岐美报上，同颖还居东。双觡赋长卿，奇木对终童。善推仁义端，脗合造化工。后世煽淫靡，世见了不同。联芳天泉池，合欢华清宫。骈花耀鲤湖，十丈闻华潼。徒能资丧志，谁与思念功。嗟予困蒺藜，坐此五技穷。兹瑞何自来，儆戒如倥侗。孤植常易摧，初戒先叶恭。竞妍必竞妬，次戒毋苟容。美祥不可恃，又以戒其终。恭惟天地心，常比药石攻。名理傥未喻，再拜师正蒙。
一舸归来喜未涯，天教奇产瑞吾家。交枝各倚青罗盖，并蒂俱酣红玉葩。湘女月裳疑共浴，越姬风袂忆同车。人生所欠惟闲适，且酌清尊对物华。
欹枕目双炯，触屏肠九回。玉虫迷眩雾，银鹿伴饥雷。清梦虽惊隔，丹心未猝灰。青萍聊把玩，尘匣为谁开。
一载为官忧，文书每压头。枕铃常警夜，筑甬更惊秋。倦岂因心至，闲常与病谋。息肩仅旬耳，二竖欲何求。
秋近夜初长，开窗病骨凉。心惊嫠妇叹，肘系越人方。动帐风侵几，窥簷月在床。呼僮然粥鼎，我欲待晨光。
积病渐成衰，情知老见欺。眵昏先掩卷，肩竦不关诗。行圃须人助，登楼怯步迟。经年早知倦，况复隔年时。
太行羊肠坂九折，云黑风干尺深雪。堇泥道滑木叶寒，辘辘车声行复歇。华山有马久脱辕，归来牧野经几年。一从仓箱事居积，聊以知道烦长鞭。前车已覆覆道左，天井关头夜明火。后车趣驾开井陉，唱筹仍复催连营。关山青草春二月，单轨一冬曾结辙。鬃颓毛落双膊高，引领皮穿眼流血。去年搏手双弮空，今年三月甬道同。可怜驽力不敢惜，辕下亦觉盐车通。君恩天大示弗服，桃野已甘偕觳觫。感恩伏枥饱秣刍，犹为太行忧后车。
惊风不成雨，行云去无踪。妾生三十年，著籍长门宫。宫车辘辘春雷晓，明星初荧绿云扰。增成丙舍争迎銮，惟有长门闭花鸟。黄门开玉匙，画史图蛾眉。金铺振琼钥，玉秀生铜池。朝阳才回金屋在，转盼不堪人事改。入宫已作郑袖啼，出塞那知延寿卖。花残鸟语频，长门春复春。花鸟易惊老，况复门内人。东风动地夜来恶，万翠千红绕帘幙。当熊自有匪石心，肯顾班姬秋扇薄。长门勿轻怨，视此箧中扇。白华兮绿衣，自古兮有之。
一年无病缘官事，一病兼旬为燕居。自是素餐天所厌，可能竖子解乘除。
池上荷花绿浄时，岸头杨柳插天垂。倦翁纵步聊行散，早有龟鱼圣得知。
朝随粥鼎蝉腹润，夜掩书帷鳏目眠。无奈暑威侵病骨，起来搔首斗垂天。
平头奴子初茸鹿，利口啬夫双部蛙。二物何关人静躁，不妨卧听步随车。
病疎酒醆傍茶瓯，一独醒中起百忧。七尺之躯三寸舌，问渠小大若为谋。
绝怜倦翼晚风高，解绁归来得故巢。物态随人也欢喜，游丝不住舞蟏蛸。
青灯相对夜初阑，适意棋枰伴我闲。天马辎车金象国，虚龙缟袜宝台山。进趋自可觇成败，幸胜何尝不往还。一著未容回局势，不妨袖手酒杯间。
世间未必无臯夔，九疑虞舜不可追。武皇锐意开绝漠，推锋乃亦有卫霍。嗟哉格物本一理，顾人所用何如耳。笔工在昔本市佣，束毫传筦求售同。谁云进技不进道，意匠辄与欧褚通。虔州刺史募佳笔，双筦何堪须百日。星驰一骑到长安，试手凤池随弃掷。老奴恂栗丞相嗔，能用此笔能几人。愿窥翰墨减工制，必使挥毫夸入神。斗杓春回开电笑，橐籥果符人所料。中山聚族傥未殚，束帛那容及年少。是知人才用舍别识惟一心，皋夔卫霍无古今。妍媸能否俱在上所使，此笔区区正其比。我生识字仅一丁，眼前所见徒毘陵。未知当年新淦果何若，正恐钟卫二王无合作。君不见此老一去知几年，当时鉴裁无复传。纷纷鸡毛抱筩卖，恰费书佣三十钱。
病襟佣策杖，天镜恰开奁。青盖迷前浦，红粧间曲簷。藻窥知鹭下，萍破识鱼潜。会看吴公阵，宫蛙奏晓严。
好在中孚泽，犹横未济舟。掷金随柳舞，跳玉趁莲讴。埽榻方思士，钩帘也觅侯。病夫均一笑，此意本无求。
拟放平湖月下船，櫂歌中夕发长川。苹风好为云开幕，兰桨不妨人扣舷。猨鹤候迎将晓日，鱼龙悲啸未晴天。玉川塌额金沙上，阊阖封词漫一牋。
小心风伯紫宫回，眼看银蟾海上来。玄豹又成漫谷雾，断虹犹作隠山雷。便教雨积三时害，未信晴无一日开。待试平生补天手，为君明镜再安台。
早岁骊车拥汉关，忧心耿耿日凋颜。秋成正望狼烽急，夜枕不禁鱼目鳏。三仕古犹关喜愠，万金今不博安闲。回思此日一尊酒，只合长居木雁间。
从来难辨是几微，谈者虽多觉者希。小隙便须防蚁穴，大寒何必泣牛衣。无旁掣肘方成事，不早抽头即祸机。莫道不才明主弃，也曾撄颔触天威。
引领蓬莱唐谪仙，湓江一别又经年。麟台高蹑三神路，狐笔方持千载权。罏袅新烟招我隠，驿催逸事仗谁传。校旗犹识临淮略，更待凉台亲简编。
去冬雪里拜笺题，曾说新除到殿西。剑栈云连吴垒火，函关日照汉封泥。剡藤幸有系书雁，锦柏难寻隔叶鹂。便是韩坛作曾筑，田芜亦盍赋归兮。
棠湖浩荡有盟鸥，塞上归来赋叶舟。范蠡功名付西子，庾公风月自南楼。不虞绕指柔百炼，已幸安心老一丘。从此书来访生死，汉阳烟树隔吴头。
古来万事无真实，頼有区区史笔存。士雅闻鸡偶同被，至今起舞说刘琨。
猎猎英声世少双，两年乡国望麾幢。才猷牛蔡硎初试，笔力龙文鼎独扛。风节又新唐十道，恩波仍浃禹三江。澄清何事先经济，尚使尊贤志未降。
昔日东州看阵图，武昌陆续拜鱼书。我归旧齿邦人版，公去新乘使者车。但愿世官居鼎鼐，从教野老自犁锄。西风鸿雁方遵渚，时有音尘接里庐。
共生壬子两仙翁，不为离春惜断蓬。铁拨鹍弦遗响在，绣衣龙节赏音同。穆曹技埒名俱胜，唐宋诗传句并工。击节云篦定谁是，茫茫江月思何穷。
一叶西归老倦翁，高楼突兀记推蓬。景随湓浦江山改，人与香山岁月同。异世剖符传事比，出门合辙见诗工。我来君去如鸿燕，休叹长安目力穷。
陷阵搴旗久冠军，两年为国守西门。枕戈常抱填膺愤，铸印方承系肘恩。汗马策功虽屡奏，寝蛟遗恨正须论。尺缄一介才经月，寂寞英声已九京。
荆楚初归士若云，连营几载守空囷。度支入境方移粟，神策呼街自脱巾。我已课无从此有，君方举故责之新。可怜一夜妖星陨，不见春耕杂渭滨。
病骨经秋易怯，人情比日多疎。惊起打门军将，传来置驿家书。
老病两无世用，谋谟百不如人。喜见东床论事，谁言下榻生尘。
安问经时落落，边声镇日摇摇。寄贺塞翁马失，决疑天老龟焦。
窥户几回鹊喜，绕阶一夜蛩吟。痛饮政须似旧，安居且愿如今。
春蚕缲茧白如霜，机妇停机待天凉。井蛩一夜秋已至，寸丝千结萦柔肠。催租吏嚣翁媪怒，裘葛未成心转苦。篝灯促织永夜忙，悔杀比隣日长语。
鸣蛙恰恰地底鸣，池泉深澈池草青。秧田正枯须水活，龙骨车翻蛙不惊。在池固合忧涸鲋，鼓吹未妨明月步。可怜强聒将何为，到底官私不关汝。
乱蝉凄咽下复高，逢秋辄作升木号。老夫触热思静卧，夕阳畏见声嘈嘈。客来画册夸莫二，伐木驱蝉蝉不至。不辞来岁无繁阴，正恐先为斧斤费。
啬夫利口工噬肤，纤腰虿尾不受驱。不知一噤何所苦，拍拍攘攘歌且呼。清晨出帷昼藏隙，正是袢蒸炎暑日。但愿凉风即日来，且为苍生膏血惜。
凡卉同资造化工，紫微元不待东风。明霞绚烂琼为蕊，晓日离披绮作丛。尘境断无青琐隔，仙姿元与赤城通。最怜耐久堪承露，谁道花无百日红。
昔人甫彻弃刍狗，此日已归谈木牛。报国无阶空马革，托身有地早菟裘。乘车载苡才经谤，三宿恋桑真可羞。掩卷勿惊臣议戆，舜瞳应顾殿西头。
五夜玉绳转，双轳金井寒。背人蚊作市，欺梦蝈鸣官。竹迳风初度，松梢月尚团。踞龟犹汗漫，何计觅乘鸾。
东日平明际，北窗高卧时。五经方坦腹，百虑且伸眉。蕉覆从疑鹿，槐安更猎龟。觉来还一莞，七椀玉川诗。
用关无用地，才与不才间。万法因心起，几人如我闲。床头看黄卷，屋外尽青山。隠几逌然笑，何人战触蛮。
闲居欣少事，燕坐觉无营。炎暑鏖天阵，驱除须酒兵。勿嫌晡日杲，自有晚风清。堪笑竹中饮，终成七子名。
抱病游从少，居闲醉醒频。心怀喜无事，脚力尚随人。野径经行地，园亭自在身。不妨归步晚，长趁月华新。
一窗凉浸月，四壁息闻雷。铜漏水仍滴，金炉香未灰。徘徊听蛩远，熠燿逐萤来。看剑挑灯久，谯城角引梅。
当暑凉风惬北窗，半庭蒿棘碍支床。无花可继陈朝曲，有草已成陶径荒。幸可一缣供廐枥，便容四坐接杯觞。醉歌家有秦声妓，且为治芜一奋卬。
奎章夜下九重天，雍乘畴咨法从贤。纪雉重开五工正，止麟还见一经传。紫荷佩袷新簪橐，青汗磨铅旧简编。便合史筵尊领袖，红云堆里望台躔。
当时邛蜀起征君，褒贬春秋頼洽闻。又见璧跗攽异数，要令金匮阐斯文。鱼凫西隔一隅地，龙马南来四世勋。陈古鉴今皆实迹，论思亟愿张吾军。
谹议通三府，高名动四聪。凤池仍旧渥，虎观册新功。昼日槐方翠，秋风枣已红。直须先抗议，莫待入云中。
日月熙明地，风云际会辰。紫宫瞻象逼，丹扆喜情亲。逊志贤谟在，仔肩圣德新。耕莘须负鼎，从此学商臣。
迩联咨夕访，清问切辰猷。博学今中垒，遐征古上游。齿寒当预计，身履即良筹。颇牧岂云远，隠忧其有瘳。
天分三百六十度，巧历难窥本在奇。万世机缄发龙卧，六军偏伍漫鱼丽。常山变化徒言用，斜谷崎岖不遇时。积石平沙人不识，尽从靺鞨说行师。
凌晨有客来款门，盥栉下榻呼冠巾。怪生鹊喜绕庭树，迎客不但填河津。清尊湛湛开北牖，颐指市奴骏奔走。烹鲜煮餠罗朝槃，苜蓿阑干岂无有。一杯两杯叱先驱，群羊入梦撞瓮菹。三杯四杯舌底滑，阖坐牢辞辄投辖。共言卯饮夕不同，能使终日长冬烘。一朝便废一日事，除却投床百无技。老夫笑倒绝冠缨，人生无日无经营。经营至竟有底成，谨閟此舌君勿评。直须大噭五六七，不醉不扶毋返室。高眠一枕醉复醒，莫管今朝更明日。
义丰爱酒憎官壶，日长忍渴呼酪奴。自言畏灰如畏虎，有酒不向官坊酤。当家香泉世无比，米洁曲甘醇且美。酿时不著一点灰，满酌寒泉挹清泚。小槽滴沥竹笕承，冰渠夜溅真珠明。一泓澄澈玉无底，满瓮盎盎春风生。酿成不肯饮俗客，浇著柴桑旧时宅，共此千年醉眠石。更将余沥走马军，来注吾家老瓦盆，许我自饮不许分。老境宦游环轨辙，官酒徧尝随地别，何曾见灰能作孽。饥来一腹大于蝉，鲸呿自觉吸百川。是灰是酒俱不辨，岂问他州并异县。今夕何夕翻露浆，扣壶一洗灰土肠。君不见柴桑于酒特寓意，相逢不择贱与贵，要是醇醨均一致。汝阳后来帝家子，路逢曲车不知味，流涎正复何所谓。贫为田舍富天宗，遇酒随饮莫适从。岂如仙家居义丰，无怀自与造化通。彼燧人氏初何功，酬君三语将无同。同不同，君信否。黄花飘香石耐久，明日山行且携酒。
铜柯凝异质，铁网队层渊。海雾夜涵润，山霞朝欲然。绿鬟尚欹枕，乌帽称鸣鞭。勿为毛锥子，日兴靡万钱。
秋水芙蓉试早粧，半轩微雨洒鸳鸯。细腰正欠酬金餠，奋翼何堪卸玉梁。发鬒钗横人在牖，绳低斗转月侵床。无情花影云来去，都做一天风露凉。
紫殿朝仪正，朱书郡邸随。九天排仗马，百辟听朝鸡。跸警枫庭悄，人归柳院迷。廿年曾襆被，犹忆直金闺。
十月苍龙阙，三朝白虎樽。无囊持塞吏，有匦达民言。故事寻常略，遗风万一存。独怜记廷诤，断报说开元。
升平当暇岁，遐迩屡丰年。环辙道万里，轺车开两川。干戈今满地，剑栈漫梯天。试向长淮望，冯高更怃然。
老去呆衫合付人，除书一昔到柴门。无才空负凝旒眷，有壻初承结绶恩。未办功名酬父祖，并将占毕付儿孙。幸然官事渠能了，且注田家老瓦盆。
生与毡裘并，衣同罽毯齐。引弓儿习体，击鼓地连脐。低草野迷北，惊群碛度西。中郎犹未返，休说海边羝。
几年太学饱诸儒，余伎犹传笋蕨厨。公子彭生红缕肉，将军铁杖白莲肤。芳馨政可资椒实，粗泽何妨比瓠壶。老去齿牙辜大嚼，流涎聊合慰馋奴。
旧游曾赋小山篇，浪蕊浮葩总逊妍。金粟同瞻黄面老，玉枝争拥碧霞仙。化身瑞相已百亿，匝地香风更大千。无量现前金世界，倦翁又结醉中缘。
黄金涌出碧檀栾，消得充庭舞广寒。露蕊移将天上种，云阶借与月中看。扶疎清影立黄鹄，匼匝满庭翔翠鸾。吹彻玉笙正凉透，香风万斛夜漫漫。
雨里观山夐不同，何须九叠看屏风。紫觚坛上排苍璧，青步障边铺翠茸。谷锦未回晴日照，衣绡聊借淡烟笼。祇今万木添红缬，更倩青霜染晓枫。
半生每负看山眼，此日真成带雨游。欹枕有无疑欲暮，成峰横侧总宜秋。耳喧似厌泉呜咽，腰系不妨云去留。明日新晴马蹄放，直须三峡看龙湫。
连朝积雨快新晴，雨后青山眼倍明。大路岳莲聊戏马，西园池柳正啼鶑。已拚一醉从金诺，共听层渊喷玉声。月里看山尽清绝，可怜偏照国西营。
芙蓉城边观芙蓉，开时淡白蔫深红。新晴著人过于酒，聊与老面回春风。少年白面岂长好，花落花开不知老。老来会有少年时，对酒不饮将何为。
君不见孔融昔日见李膺，百世尚以通家称。又不见孔融后来荐鸿豫，卵翼方成比行路。北海平生开酒尊，未应宾客皆若人。倘令同德更比义，华胄肯以遥遥论。世间麟凤杂枭虺，人事会逢总如此。高平丞相本大贤，尺璧那容寸瑕指。一朝契家青涧种，转头不记龙图公。蝈鸣乱磬蝇点素，丞相襟量沧溟同。归来端委庙堂上，一眚不捐三世将。自言曲直何必言，愧死老奴作何样。吁嗟此辈何代无，高平堂堂真丈夫。邵家闻见订千古，寂寞涧城坟上土。
病懒两相宜，闲吟九日诗。江山虽旧隠，泉石是新知。不分黄花老，从教乌帽吹。白衣浑未至，醒眼欲何为。
山行事事宜，酒兴富于诗。云锦工何用，风帘酒圣知。囊空须共赋，笛好爱孤吹。斟酌苍茫咏，凭高漫尔为。
晴佳雨亦宜，云黑又催诗。静处景俱胜，闲中趣自知。攀条随客嗅，卷叶看儿吹。世事只如此，吾今何所为。
落拓与闲宜，繙书更赋诗。世方随世竞，吾自喜吾知。王褚齿犹冷，申韩毛必吹。蚩蚩天所畀，谁谓涉人为。
草堂无不宜，犹记乐天诗。尚有惊猿怨，莫教司马知。上宫仙阙近，左蠡客帆吹。欲涉穷陉步，兹狂何悔为。
闲花取次宜，宜酒更宜诗。叶落涧鱼避，枝翻山鸟知。簪来擎雨重，摘处任风吹。得句须旬锻，未应无所为。
醉里笋舆宜，闲携一卷诗。微吟因兴寄，会意祇心知。谷雾连衣润，天风带叶吹。卷穷还自笑，那复记谁为。
秋气与人宜，山家物物诗。题新兴常倦，景好句先知。云断边鸿信，天晴野马吹。闲情君莫问，谋自不相为。
天巧与天宜，雕锼焉用诗。冥鸿吾自爱，隠豹彼何知。牧笛方堪听，胡笳不奈吹。伤时烛之武，老矣不能为。
置散分之宜，半生衡泌诗。神情一无系，山水两相知。流咏双鱼寄，赏音孤竹吹。十篇聊报况，惟此尚堪为。
世间何物最是闲，司谏拂衣归华山。倦来忘记省不得，依约此语祥符间。终南捷径本自错，老子新司紫元钥。官家雇我作闲人，有酒醉呼端不恶。岁糜廪粟月俸钱，豢鹤有料芝有田。人生何必待有用，我老得此宁非天。君不见当年把臂龙图上，司谏放归元未放。又不见倦翁山行醉复醒，说著拂衣今亦忘。
山行霜清群木落，回首重云望城郭。城郭西畔江正横，中有千骑随双旌。山头一湾霜月明，旌底史君如许清。我行山间已一月，枕石潄流更奇绝。颇从野老谈政声，所恨轻为数旬别。别来有书招我归，我适把酒穷攀跻。相呼一醉已心许，野老来前听我语。今年岁歉流离多，带牛佩犊无奈何。史君镇静不猛厉，使汝安卧仍行歌。山中故侯布鞋湿，杖挂百钱遗不拾。新来又拜散人呼，正好举杯和月吸。我醉汝醉今頼谁，为言野老知不知。
经旬习懒惯山居，不写城间一字书。把菊见山新趣倦，泛莲依水旧交疎。无心是处友麋鹿，有客寄谁烹鲤鱼。见说近来军食足，不妨诗卷访犁锄。
山中秋风寒刮席，忽忆无毡泮宫客。夜长萤火一灯孤，四壁蛩声更幽寂。文人自古常独清，强挽诗人同此盟。饭颗山头报卓午，绛纱帐下听三更。吾侪赋分本无二，老子新来添倦意。入山四旬未拟回，醉后行歌醒复醉。平生岩穴不作难，更愿他人同此欢。广文爱山侬等耳，虽有幽寂无侬闲。君不见晨招在馆笑在列，楹杙昌苓竞工拙。倦翁此事都不知，从今对酒看山嬉。
多病山中客，无人傍酒罇。与猨分橡子，为鹿长禾孙。白昼云归屋，黄昏雨打门。忽怀杨司马，烟霭隔重阍。
步壑斗堪摘，登楼云与齐。未应随日涉，犹欠乐天题。旧览开青眼，新编写赫蹏。便须联和轴，寄我小山西。
今年九月旦，泽国始闻雁。雝雝三两声，云关更凄断。宿豫旱且蝗，岂汝无稻粱。穷漠三万里，还复思故乡。雁来过期已一月，汝来之迟果何说。雁对以臆不能言，来时胡儿将寇边。
蒹葭道阻长，人在水中央。鸿笔写秋思，骊珠比夜光。律严诗格壮，钤度置邮忙。巨轴注银水，欲题无汉阳。
槐影西清舞翠鸾，竹宫高接五云环。职陪温洛图书地，名在元封卜祝间。昼访未承龙阁问，晨香犹厕羽衣班。祠官到处无公事，且听松声老此山。
花容缜栗露冰肤，消得脂韦酪作奴。叶底绽葩黄映玉，枝间著子碧垂珠。洁躬淡薄隠君子，苦口森严大丈夫。便合味言归隽永，移根禁御比青蒲。
纤尘不动月流空，云绕昆仑想合宫。蝉冕侍祠三事列，鸡竿赐赦九州同。裁仪丙巳尊容典，肇祀庚寅识圣功。田野老臣察天意，夜深频起候西风。
峩峩杰阁凌西清，高排云汉垂日星。千年福地开殊庭，绛节中天朝百灵。属车小儒风埃底，岁一周星陪豹尾。有眼未识奎壁寒，有脚未踏仙晨班。忽传天上凤衔诏，碧篆五云争焜燿。洞深紫府掣金铺，初日丹霞两相照。劫尘超出乘刚风，帝恩广大天九重。封词寄与小心风，额塌沙土输愚忠。今春转粟折冲府，赤手亲曾哺饥虎。十三万兵犹未补，秋来无地无冬防。颇闻宿师无见粮，要是幸安那可常。门生感恩感刻骨，本末亲尝究根窟。于今况是香火闲，讵敢搀越说侵官。西陲奏稿卷十二，中有医方方有意。刍荛思报无已时，愿轸萧墙儆先备。
圣治峰前松桧寒，旧游从此解归鞍。著身泉石无心客，主掌云山正额官。老去隠居居紫府，新来杂压压黄冠。门东曾有刘仙洞，剥藓携筇试扣看。
无肠公子郭索君，横行湖海剑戟群。紫髯绿壳琥珀髓，以不负腹夸将军。酒船拍浮老子惯，咀嚼两螯仍把玩。庐山对此眼倍青，愿从公子醉复醒。
木杪幽禽巧语新，何时曾记得名因。样传京兆成双妩，人指渔阳开小颦。尽称如簧啼白昼，未须对镜学青春。山中有叟嗒无语，短褐庞眉更笑人。
晚秋过了小春催，放尽山家绿萼梅。东阁渠关诗兴动，南枝先放暖风回。素裳肌透未融雪，碧苍色欺初晕苔。惆怅东篱正岑寂，重阳消得满园开。
万峰落叶木槎牙，春色初回垄上茶。浅蕊黄金韵栀子，嫩容白玉沁梨花。西风凝露才成颗，北苑喊雷应未芽。苦口味言终有益，莫将容悦比浮葩。
人道秋来不似春，芙蓉特地张吾军。红粧绿水照清夜，彩仗青旗朝大昕。吴阵绮罗千队拥，秦川锦绣五花群。可怜倚袖清霜早，日薄云轻醉未醺。
霜晴著物利于刀，漏泄阳和是小桃。春色已看九重醉，秋风不管十分饕。青枝似惬乌栖月，红浪不翻龙化涛。秾艳自同时节异，夫君于此见清高。
花时已是过重阳，翠干重开满地黄。不为晨晖借颜色，要将晚节看芬芳。宅边岂必白衣至，瓮里不妨红友香。唤起闲情老元亮，颓然一醉答秋光。
一枝眼底物华新，翠袖清霜更可人。靓色不须夸缟夜，韶容聊复返青春。日烘有意姿仍洁，露洗无言态更真。不趁繁华更孤迥，为君唤起雪精神。
逃禅绣佛正长斋，谁遣缾罂海上来。鲛室玄云按犀甲，蜃楼红雾染珠胎。把螯便合闲双手，据壳未应期九垓。尊俎折冲定无敌，江湖岁晚莫论才。
山居五旬晴，山行一日雨。太平咫尺间，千里隔跬步。黄泥深三尺，风声更号怒。谁语逋客知，山灵倘留汝。
西风几载动边尘，不见长平奉国珍。汗浃历时嘶石马，锋销何日铸金人。消磨日月平生志，惭媿烟霞自在身。天意不关人事倦，新醅小漉葛头巾。
书阁新宫记五云，祠官来奉帝台珍。卜邻岩穴无公事，拜赐江湖作散人。玩月吟风闲咏客，看云管竹系官身。从今便了草庐愿，郭泰应无垫角巾。
已认山家作当家，与猨分栗雀分茶。气先十月地抽笋，光现五台天雨花。幸有玉延炊夜月，肯令绣谷咽朝霞。凭君试隽山中味，却较闲忙定不差。
驿书传驿使，江蟹出江湄。目早同虾睅，螯曾与虎持。紫髯卸金甲，赤髓映琼肌。正是清霜月，相从无厌时。
倚桂傍岩麓，采芝行谷湄。偶因山雨驻，何有岭云持。鼎芼朝欺腹，窗寒夜切肌。开奁应一笑，会有忆人时。
积雨将旬浃，都无一日晴。簷寒多雀噪，路滑少人行。云气连山暗，霜威彻骨清。更怜敧枕处，终夕听泉声。
松竹锁灵宅，尘埃了不侵。洞龙随剑吷，槛鹤识琴心。路指三峰近，山通一径深。壁间少年字，陈迹不堪寻。
鼓钟不合飨鶢鶋，人事何因到野庐。玉节金台新贵字，宝章琰刻故交书。葛冠道士重温卷，芝砌郎君亦下车。忽忆苏州风雨夕，空山落叶昔何如。
星坛仙簴韵琼瑶，仿髴神斿下九霄。龙驾清都三境接，蜺旌绛节百灵朝。霜澄夜气俱明彻，云澹秋容想泬寥。耿耿寸衷天所鉴，忧时惟冀五兵销。
九光影里步虚声，午夜封章叩紫廷。云路鸣琚传奏简，天街掷火度流铃。沈沈玉漏传三鼓，爚爚银河灿万荧。仙仗烟霄正凝想，晓光浮动远山青。
君不见东坡昔步虎溪月，夜听溪声广长舌。溪声不断流不枯，此段磊落真丈夫。一生吾伊换喑呜，嗟哉三寸予岂无。公子搢绅陈礼法，枕曲无思噤如蛤。辩士说客谈纵横，叱牛惟解供力耕。尔来更自作奇痛，昼苦吟呻夜妨梦。伏床啜粥犹漓浪，脔肉持将堪底用。太仓受禾三百廛，大官烹羊俱鼎膻。瀛洲给膳称学士，饱食端居今六年。生平元不负此舌，欲办一奇了无说。更憎此舌工负予，乃复累我七尺躯。鸱夷榼载鸬鹚杓，向口低眉辄前却。齿牙助桀复摇落，误杀流涎孤快嚼。仰天大笑绝冠缨，舌兮腹兮谁重轻。
閴历烟岩古，琮琤雪涧横。海潮秋八月，山雨夜三更。肯作随流想，难忘潄石情。壮怀徒激烈，聊复以诗鸣。
庐峰三万丈，鸟道度嶙峋。宿雨留前躅，清风绝后尘。谁怜石楼客，同是玉阶人。谢屐须乘兴，千年草木春。
羽衣来自合山前，见说山中老散仙。出岫无心云傍日，归巢有意涧鸣泉。同襟汗漫寻常客，掉鞅文章四十年。我亦近为猿鹤侣，试从香火结前缘。
静即为方动即圆，幼知棋局老饶先。封同桑梓一千户，迹远蓬莱二十年。品禄幸犹容后隠，干畬何敢拟前贤。只余筑室疑相似，三万牙签还俨然。
布衣所愿极封留，佩印归来正倦游。汗马无功开上郡，铸龟有意顾中流。南巡空负黄图恨，北望还兴紫陌愁。王国不烦谋主父，自怜支子亦通侯。
龟趺千丈屹岧峣，古寺残僧正寂寥。律演金轮开印度，字遗石磴说隋朝。续题賸有名人迹，接畛犹逃劫火烧。吊古未磨今古恨，又携筇策过前桥。
忆昔除书下赤墀，赐鞶即日拜金闺。未容汗脚踏龙尾，先为围腰铸褭蹏。紫诏一朝来蔀室，丹霄十载望躔奎。君恩一再知难报，谁赋维梁濡翼鹈。
老去茆簷只负暄，重烦冠绶到柴门。纡金何有功名望，束带岂堪宾客言。璀璨章身同锡马，差池接翼愧廷鹓。折腰重起平生愧，诿曰何知鹤在轩。
苜槃朝日照蓬蒿，消得长吟赋老饕。喜见监州有螃蟹，未须学士议车螯。案鲑三九漫青韭，斗酒十千无白醪。应为近来诗思少，故将饮兴发风骚。
九天驿骑下弓招，葵日丹心识就尧。鸾凤正应在阿阁，鶢鶋何事享箫韶。丘园有分容逋客，海岳无裨愧圣朝。老病不堪心力倦，甫田勿叹莠荞荞。
归来三径脱尘鞿，两拜除书下玉墀。圣泽云天何以报，臣心铁石未全衰。马蹄已负驱车愿，鸿羽难胜渐陆仪。愿把一犁祝膏泽，康衢击壤乐清时。
披腹忱词久未呈，浃旬两诏下宸京。老臣何路通忱悃，圣主无私烛物情。鹤陇未渝耕陇志，牛衣空换锦衣荣。九重自是真知己，莫惜捐糜负此生。
郊廛不隔马牛风，枌梓环阴跬步通。湖带江襟邦畛接，雨帘云栋物华同。未须豫计荒三径，幸有需章达四聪。尚想东湖海棠閙，祇今未改旧时红。
金相玉质介为裳，一骑红尘自远方。籍挂众香椒桂国，身居大海水云乡。丁蠃荐醢体犹具，甲煎流芬名未亡。举酒便应酬一醉，尊前风味试平章。
昨朝华宴想清欢，今日床头未整冠。已恨酒肠孤夜醉，更惊病骨怯春寒。多情条脱参差是，一抹琵琶错杂弹。老眼眵昏正无绪，炉芗烬冷对蒲团。
老来病是恶因缘，白昼明窗思悄然。欲住又倾连夕雨，半醒似醉困人天。近拈吟笔尘欺砚，远想江楼浪拍船。满院杏花红欲放，何时长笛醉风前。
海蠃风味冠东瀛，一种俱从香得名。毕卓醉醒瓮犹卧，左车生致鼎堪烹。受餐敢返盘持璧，执讯不妨诗报琼。有命其言君听取，一生一死见交情。
晓雪初明瓦，春云密布空。酒惊蕃鹤远，诗坐灞馿穷。访戴无嘉客，和陶称倦翁。应怜四十韵，衣带贺年丰。
湓城一夜雪，处处饭箩空。青序回规运，苍生比屋穷。伤心慨疆事，抱膝愧田翁。别乘应同志，忧时正愿丰。
雪窗病恼独支颐，不解随人举酒巵。惊辨有时欺白羽，解围无妇蔽青丝。骊珠满袖勾吟兴，鹿氅看山恋药糜。莫讶牛腰联未足，江州司马例能诗。
九折登山倚瘦筇，杏蹊眼缬早冬烘。翠云遮断神仙客，不许其间著倦翁。
满山桃李閙红霞，曾约香山白鹿车。堪笑东风欺病客，搀先且到别人家。
小池玉尺跃清波，病不开尊奈尔何。更倩棠漪吹柳岸，为君小发醉颜酡。
冲席丞郎酒斛筹，不关无面见春鸥。五鲭见说妨斋禁，留待明朝大白浮。
天象占仁爱，宸心极战兢。图从甘石辨，言并禹汤兴。有志酬消露，无词赞履冰。至明昭万里，先愿烛西陵。
美芹野人意，乔木世臣家。尺璧谅非宝，寸心元不遐。谁知剑门栈，已建鬰军牙。所恨箫韶远，不堪闻塞笳。
粮府久关虑，骑官方应占。天心昭可卜，人事备当严。一苇江难恃，三巴民已歼。闭关还早计，璇玉不须觇。
锦绷玉立纪双清，瑞牒千年重得名。龙竹高标俨元致，熊湘素节凛皇英。质同陇麦两歧秀，奇并庭柯连理荣。却羡此君尤特立，虚心直道不孤生。
曲槛红阑小圃西，平池影浸碧玻璃。便同双剑看龙化，未许孤奁舞凤栖。连袂纵观金谷妓，联篇频付锦囊奚。使符永拟章江去，且听平安报帐犀。
雷雨新头角，烟霄旧羽翰。联根方拔象，接翼更停鸾。紫锦双翻箨，青铜并倚竿。摩穹端有待，聊复护雕阑。
气并阴阳正，仁无雨露偏。阖开知有地，奇耦自潜天。虽焕双纹异，仍存一节坚。薰风动蝉腹，槐绿又鸣弦。
夭矫青池近，腾拏碧汉遥。微风鸣嶰管，轻雾映鲛绡。舞翠槐齐秀，蟠青松后凋。终须还直道，劲节自干霄。
九重旒冕真知己，几度弓旌忆款门。素志不为温饱计，赤心未报圣明恩。鹤汀云雨暮应卷，牛渚风烟秋欲昏。休向长江问陈迹，浮梁孤塔不堪论。
去载西陲夏正初，首惊禹阁下除书。璇杓导旨方螭陛，珍圉迎厘又燕居。三见纶音传诏玺，六看棨信到耕锄。祇今又上公车奏，何日烟蓑返老渔。
圣代论思秩，中朝博议官。尚纡郡邸绶，空著侍臣冠。岁月惊驰隙，功名尽画墁。髀销今已复，半世愧狨鞍。
五云瞻观阙，百印写纶丝。有愧陪貂尾，何功复雁踦。精镠肦紫磨，实匪咏缁宜。圣德知难报，规铜笑白髭。
古人忠与孝，不在工报恩。如水日夜东，岂必同一源。堂堂颜鲁公，舐血来平原。鬼质不知何，几作绝吭魂。大中白丞相，昔蹑卫国门。幻作万羊梦，投畀朱崖村。奇谤及师友，躗言动君尊。匪但死不瞑，大是生无根。我尝究初终，要亦无足论。或以里言掇，或趣主意奔。或从谈笑生，或即利欲昏。初亦未有心，末乃成至冤。青简玷齿颊，至今犹啍啍。傥无魏阙恋，谁使舌莫扪。森淅起奉册，片顷那容存。床笫本无从，何物能轾轩。脂垢亦易辨，谁解洿玙璠。如彼孟尝客，亦已悔而反。正比萧相系，慰拊聊春温。五人皆有为，评订何必繁。之子独嗟事，画牢讯书爰。反复蹈生死，呵嘘变寒暄。秋毫无所取，可验牍背翻。自言复自渝，洗垢亦不痕。堂帖写元奏，别白如珉琨。渠知褫鞶枉，端由吠声喧。天定能胜人，白日开戴盆。只于揭纸间，了了穷所元。不特玷尽磨，那复恨可吞。但观斯人心，虽踵五子跟。居然蚤虱微，而比蛇与蚖。抑观诚斋书，理到词不烦。有形斯有情，相比如箎埙。而于五子中，乃复加诈谖。旋观逄与羿，端在友弗抡。毁玉自出柙，扣金能反辕。割席怀共耕，知几当赐膰。齚舌漫尔为，揩眵愧吾惛。正须起九京，相与浇一尊。江湖两相忘，再拜师至言。
睡起东窗日已红，扶头宿酒未惺松。南阳一梦何关醉，自爱终身作卧龙。
天色今晨已放晴，鸟乌亦觉有欢声。幅巾自是便疎嬾，饭了花间取次行。
五更展转待晨光，到晓瞢腾入睡乡。却是金门早朝客，千金不博枕中方。
白发三千丈，斯言若未公。下梳惊落雪，倚槛且晞风。自笑双蓬鬓，今成一秃翁。晨招幸无与，姑免诮头童。
长记涪翁语，无尘有发僧。无尘方愿学，有发亦何曾。学士年年样，车门日日乘。二毛犹胜我，不必愧鬅鬙。
金轮示现清夜，火树高腾碧虚。说法未回坡应，册勋先到钟鱼。
七层灵燄自照，万里劫风不吹。烽信断无泽国，神光恰似天池。
中天半倚寥泬，大帝高居鬰萧。已讶流铃掷火，还疑绛节来朝。
碧落星移象纬，红光影射鲛宫。甲煎千门初启，明珠九曲先通。
去年春旱种不移，后来虽雨那及时。至今田野有菜色，麦熟未救民啼饥。今年雨泽知时好，出水秧针随处早。晴无十日雨辄随，雨及一犁日还杲。天心一念本好生，去年今年何爱憎。古来藏室五千字，每叹凶年由大兵。祇今崆峒才小熟，沟壑未苏犹五六。兵端倚伏讵可量，且愿藩篱谨西蜀。
五云堆里望觚棱，二纪周南梦未曾。四辈两年勤诏札，九重一念乂黎蒸。烽台虽有深秋燧，雁塔应无曩日僧。豫备正须如雍国，不妨德业颂高升。
去年冬暮拜弓招，槐夏重承接画朝。锡马敢期先雨露，冥鸿自愧点烟霄。沙墀有路瞻唐表，瓦缶何堪溷舜韶。归郡定应迟六月，却从故迹问凌歊。
贴水初翻紫玉团，忽惊矗立傍阑干。瑶池七日来青鸟，玉鉴孤奁舞翠鸾。晓露走槃珠颗莹，晚风飐盖雪衣寒。从今十丈开花面，太华峰头更一看。
九臯仙子老芝田，小立清池阿那边。忽作霓裳羽衣舞，天机未信祇鱼鸢。
曾见中庭舞素衣，夜凉桂殿玉笙吹。梦回一曲天风杳，正是华亭振万时。
临臯亭下翩跹客，缟袂玄裳忆旧游。推户惘然寻不见，笛声犹认紫貂裘。
一川翠毯浅芜平，上有鶑簧百啭声。万里烟霄看鹭振，一池鼓吹谩蛙鸣。
几年诸葛卧南阳，蠡泽春风诏趣装。丹检紫泥来四辈，碧油红旆又三湘。不关富贵干旄恋，要看功名汗简香。雪汁蓬婆渐秋水，好扶西极汉天长。
君今西上我东驰，一醉相从又几时。星变十年占轸野，风寒两地说江湄。忧时有虑虑须早，了事欲归归未迟。年齿官班略相似，伴闲频记乐天诗。
古郡裁仪自太平，百艘初奏夜严声。渔挝鼓史催三奏，龙角单于动五更。岸柳青烟留帐饮，堤莲红焰耿纱明。津亭独坐逌然笑，不似池蛙两部鸣。
得名元自庾西阳，秋夜何关旧踞床。坐上参差雉横堞，槛前来往燕归樯。骚人雪月撩新句，游子风云忆故乡。何日君恩粗能报，苔矶从此濯沧浪。
南朝旧见王忠武，此地曾屯千万兵。十里荒蹊秋兔健，千年陈迹暮鸿征。无衣空缊包胥志，遗帼终留诸葛名。落日英雄满襟泪，凤凰倚徙正孤城。
隠约山藏雾，砰渹地起雷。黑风吹海立，白雨过江来。齐乐正应尔，沛儿安在哉。雄雌谁与辨，试上楚王台。
岸上芦摇首，门前柳折腰。千年已陈迹，四海又惊飚。宿翳何当浄，高风幸未遥。柴桑那可见，身世且漂摇。
骈集千艘岸，喧挐百吏声。黄旗优仕贾，白夺困商程。吴楚方忧蹙，研桑谩计赢。坐观还一笑，关市古无征。
近岸千帆阅，雄襟一昔舒。云程排沸浪，风御翼澄虚。块历过都马，波翻纵壑鱼。经旬叹淹滞，此理盍乘除。
羊角抟扶日，鸿毛迅顺时。天心应有为，吾道复何疑。岸燎开戎捷，矶神助好词。倚樯聊一笑，且试楚襟披。
瞬息四百里，经行三十年。此时真缩地，当日信梯天。岸过人回首，山浮浪驾肩。望尘何足羡，御寇正泠然。
昔时曾访后山松，天道那令霸业穷。夹岸人观新太守，拥门僧认旧诗翁。隠矶漫指六朝事，鲁港尝淹五宿风。从此片帆湖际去，只应日在瑞云东。
放船快度固城湖，十幅轻帆日未晡。东望金陵千嶂远，南浮银坝万舻趋。歌声随地参吴楚，沮泽经春畏稗蒲。却认棠矶寻钓艇，只怜无影浸康庐。
旧说金为土，今闻银灌城。古人真作事，后世祇虚名。筹策虽曾立，厫仓竟未成。道旁谁筑室，吾欲诵坻京。
里河累月雨不时，河流一线田拆龟。冯河无地访一苇，有舫舣岸知为谁。尺牋扣问真漫与，白头虽新还亟许。从来遇合无古今，中流一壶真千金。
去年旱势已殊常，今岁农家更可伤。支港鲋臣空涸辙，大田龟兆未移秧。祇今已是眼滴血，此后应无肉补疮。虮虱小臣惟痛哭，第凭宗社叫苍苍。
宣升接境古高圩，多稼连云号上腴。水毁木饥犹解有，刀耕火耨故应无。瓠肥何计今糠核，草窃空忧古苇苻。昨夜浓云望东北，祇应雨脚在三吴。
问津六辅到长安，满目疲羸不忍观。耕耨又孤今岁饱，盖藏尤比去年难。绮罗有目须令见，铁石为心方自宽。欲借玉阶空怅望，救民无术愧空餐。
岸傍几曲住人家，浅屿排门种荻花。纵使秋声常索索，断无司马听琵琶。
万里江滨长野芦，西风元不费工夫。两京荠菜论斤卖，耳目由来喜所无。
北都旧产无淇竹，见说园池芦苇多。涨绿不妨夜来雨，更须别浦听鸣荷。
曲江西畔锁离宫，细柳新蒲日日风。想见千门映春绿，君王未见碧成丛。
暑风空战荻萧萧，尽日舟行淖没腰。曾见决堤忧螘漏，未闻涸辙纵鳅跳。成渠致利今无郑，具备先时古有尧。安得圩图比安上，忧时如侠奏清朝。
深不堪桴浅不浮，百艘鳞戢贾胡留。如泥乘橇禹行水，以力婴天奡荡舟。生息便疑吹野马，陂陀正恐见渊虬。君行迟速何须问，且为斯民耻内沟。
竹里逢僧院，残碑不记年。雁题三崒堵，龙化两魁躔。宝正号应纪，元丰墨尚鲜。寒光定何似，谁放五湖船。
云烟千嶂远，风月四时新。笠泽昔鲁望，镜明今季真。何时脱尘绊，来此寄垂纶。一艇苇间宿，寒光长是邻。
扬尘惊浅濑，平陆比通津。绝膑正扛鼎，化身如转轮。未舆讥代畜，不狩媿悬鹑。谁借商岩手，一篙烟水春。
水面平如砥，湖心浅不波。驾肩同作楫，袖手莫谈河。不见成桥鹊，空传度碛驼。劳生正应尔，空愧白鸥莎。
往年曾佩双湖组，古刹犹题三塔湾。堕雁重寻湖浩渺，断虹浑记水回环。两州隔涉名无改，二纪栖迟老复还。病衲虽无分别想，经行莫作少年看。
雪锦亭前夕照红，兴唐寺下晓闻钟。伤心楚水又经岁，回首吴云知几重。万里同盟祇鸥鹭，三江啸浪忆鱼龙。如今且对湖光里，八九重开梦泽胸。
去年今日富池头，浩荡风烟卷雪楼。湖海百年双鬓老，荆扬两地一萍浮。河斜左界流清夜，云密西郊望有秋。通塞随时何必问，明朝又放溧阳舟。
清晨洗月露，云色已如血。惟忧农亩枯，敢叹征途热。濒湖十万户，旦旦望霓切。龙骨夹岸鸣，尽暮不暇歇。祇今牛犁地，已作龟兆裂。平湖三十里，泱漭几尽竭。矧此一线渠，而不比涸辙。天阍高莫叫，岁事渐无说。如予方怀章，何以救余孑。回首望尧云，凭风哀涕雪。
过了平湖又小溪，却从芜径访多歧。如何江上乘风鹢，化作泥中曳尾龟。谁遣旌旟行沮洳，定知鼓吹宅涟漪。中桥咫尺末由到，且作吴儿玩水嬉。
泽国何村不著桥，中桥跬步即云霄。青帘望市雷鸣腹，黄帽推船水没腰。六月彤云摇旱火，一潮清浪卷晴飚。平生未惯舟行陆，铁石心肠也合消。
终日泥行足半胝，中桥望见已多时。一篙不得风漪力，早被青帘圣得知。
平川烟草碧如烟，曲折琉璃翡翠田。一水分明度舟檝，如何平陆却推船。
两岸黄苗半跬深，媷余短发更伤心。莫疑一点无生意，尽是田家眼内针。
历尽清湾日已晡，断虹吹浪过平湖。儿痴不识中桥影，问道前山有雨无。
到得中桥一径斜，岸傍沽酒两三家。长年醉卧桑阴下，鼓吹犹烦两岸蛙。
买田阳羡说东坡，想见溪山胜槩多。曾是中营夸绣帽，尚传遗庙锁雕戈。斩蛟义槩人犹记，化蝠仙踪事易讹。我欲问津先访古，古灵题迹试摩挲。
粹仪夹绽盛花钿，人说先朝祀玉仙。罨画有溪春不老，炼丹无灶古空传。乞灵賸拟羞苹藻，养性何劳学汞铅。书合苍龙应不远，为君重写白云篇。
蒹葭曼衍浪萦回，波面虽平路不开。沟渎行舟休剡木，坳堂浮芥欲胶杯。人如凫雁俱游耳，江有鱼龙安在哉。但说渰名吾亦畏，辅渠有路莫重来。
身世漂摇似转蓬，历湖经渰任西东。凌波小试桧松楫，宿露饱亲葭苇丛。两岸居然惊脱兔，一帆从此迅冥鸿。到头天意君须会，吾道区区端未穷。
渰历三家市，梅垂万颗酸。烽池看火树，嵝室试金丹。风露盈篮重，冰霜透齿寒。它杨应不类，留与子云看。
人言夏月雨甲子，赤地千里真旱祥。今年六月天久亢，平畴龟坼田禾秧。农夫恸哭眼滴血，郡邑奔走焚巫尪。油云勃兴杳无际，涸辙渴想惟西江。谁能逆计休与咎，且愿炎热浇清凉。凌晨望霓到日暮，屯膏虽施了未光。万夫喁诉百浍竭，风伯一埽还穹苍。那知天意极仁爱，为民之虑尤周详。摇光一夕动北斗，浓霾五夜迷东望。赫曦再见耀亭午，童谣忽忆歌商羊。快哉雄风起苹末，玉女嚂笑叫阿香。尽倾天瓢洒甘露，五丁仗剑分银潢。桑麻油油粟旆旆，稻苗鬰鬰溪汤汤。葭芦起舞岸柳揖，农家欣喜几欲狂。向来群心已误见，俱谓时数无金穰。讵知瞬息变呼吸，顿使空廪还千箱。彼管窥天蠡测海，妄以时日肆度量。亦复委曲致避就，聊徇世俗拘阴阳。天于万物乃如此，大造生意何可忘。嗟乎得陇仍望蜀，更乞一剪田中蝗。
扁舟初下投金濑，忽忆湓江赵治中。才气当年凡事别，诗盟近日与谁同。何当解印乘归兴，想见随桥亦顺风。茶灶笔床淡生活，一帆先借老龟蒙。
庾公楼上凭栏时，一片归云费梦思。乡国情怀应念我，江山风月定分谁。青衫休为墓陵湿，紫气先寻牛渚期。好是初秋藕花候，蛾眉尊酒正相宜。
西风送我溧阳溪，终日篷窗祇有诗。黄篾未妨床著笔，青緺不管鬓成丝。雁随去讯劳君问，鸥忆同盟尚我随。想见归舟不多日，一樽牛渚访秋期。
浔阳江上无毡客，别后音书杳未通。蕉鹿定应隣左计，莼鲈端是待西风。谩怀离思人犹远，欲寓吟情句未工。朝列鹓鸿问消息，一牋莫靳寄诗筩。
鹤书几到阖庐城，见说君王忆姓名。衡岳云开传谏草，考亭月冷见文盟。不从金马登丞辅，却托铜菟烦客卿。天意未应无定据，管教吾道致升平。
已分耕畦老一犁，天风吹梦入枯溪。谁怜北垞骑牛背，又踏东华放马蹄。槐绿不妨穿禁漏，枣红便觉动边鼙。归途愿请平戎策，政恐曹装趁诏泥。
祚纪千龄运，名标二代仙。鹊鸣应徙地，蝠化已先天。风洞疑无底，丹炉信有缘。祇应岩下弈，为我一跫然。
馿迹惊初践，鹰盘若有灵。石桥通便户，金钥锁朱庭。滴乳看成像，登台仍刻铭。更怜国山字，真欲比云亭。
路傍迎拜正纷纷，尚忆锄山话事因。老去可怜心尚在，姓稀犹是耳曾闻。驿追少日传行客，犬吠多年绝过军。惭媿一钱无以称，殷勤寄语若耶云。
啄木侵云起，流金正日中。涧深犹断港，山崦略无风。自是人来去，何关暑蕴隆。羲皇正高卧，多媿北窗翁。
凭轼汗如雨，低簷气若炊。垂头疑大病，驻足便多时。舆隶争阴樾，家人荐药糜。吾生党行道，暑暍亦奚为。
鸟道度崄绝，禽名通古今。筑亭聊驻马，息木未成阴。路峻天应近，崖幽雾更深。畏途犹避热，坐有蹑云心。
万里云开瑞日明，雕甍遥接九重城。觚连丹凤红云绕，关度青牛紫气迎。新第千门俱改观，旧溪二纪漫关情。今宵且向桥头宿，又听冬冬打六更。
曲廊青琐午阴迟，一朶红云拥缉熙。便座询猷亲帝问，近珰承诏引朝仪。小臣曾是鹓鸿旧，夙幸还瞻龙凤姿。出殿陛郎惊漏下，两行帘日影参差。
二纪身陪献纳班，今朝始得拜金銮。褭蹄范铸分天馥，鲛织开奁荐月团。奎壁近沾琅钮湿，斗牛直射宝光寒。糜捐虽有平生志，自觉君恩报称难。
曾窥遗制辨中朝，更帖骁游八座貂。空有丹心酬雨露，讵应赤脚踏烟霄。人繇汲汲知尧舜，我岂区区事管萧。不是鸾台勤再诏，狂言何以发刍荛。
单轺从此历湖阴，自愧便蕃圣泽深。赠策不烦秦士叹，埋轮聊见汉臣心。主忧未解诚知辱，民瘵犹思力不任。表语拳拳怀美报，用中聊以当虞箴。
天下水乐洞，今归四姓家。台池闲日月，泉石痼烟霞。谁挈游人榼，还寻奉使楂。明朝重回首，清梦隔京华。
驱车结束趁晨暾，水乐帘前共一尊。二十二年如掣电，软红依旧暗修门。
岧峣楼观锁新宫，十里清溪一径松。金榜奎章红日照，石崖仙影白云封。香残半掩凝尘榻，路转犹闻隔涧钟。四牡经行真不枉，玉渊初识洞霄龙。
山比复泓澄，幽房取次行。万峰随眼换，一勺照心清。坠露涵秋气，斜晖度晚晴。逌然还自笑，见易未经名。
此君素以直节名，延风揖月标韵清。何人心匠出天巧，缕析毫分匀且轻。居然束缚复其始，即墨纡朱封管城。世门官爵岂必计，且幸一家同汗青。
断云轻素抹山腰，山下人家野水桥。小队旌旗空猎猎，不教闲趁酒旗招。
依稀九日明朝是，三径情知不到家。随分秋光关节物，桐川道上看黄花。
西风吹著白髭须，嘉节催侬老道涂。无菊傍篱真漫与，有松扫迳故应芜。登龙路近心谁赏，戏马台成足已瘏。怅望杜陵正搔首，一枝不得赐茱萸。
老仗相如节，佳时负酒尊。人谁羞侠毂，我自媿乘轩。尘土欺貂袖，功名付犊裈。令君休负矢，予不诧王孙。
炬火一川明，前驱听鼓钲。指途期县驿，问道趣王程。不为栢人怯，聊寻葵戍盟。征夫免泥淖，何忍喜天晴。
天上归来打六更，梦回搔首正瞢腾。玉霜初上三更月，绛彩犹明九市灯。声彻铜鱼催勘箭，影斜金鹊在觚棱。帝乡东望重回首，佳气何时到五陵。
缀迹中朝十四春，精镠两锡带围新。赐袍又见光蹏褭，沃辔不妨翔苑麟。有马可乘存史阙，无衣谩赋感君仁。轻肥岂是平生志，髀肉何堪豢此身。
非念蹉跎马少游，几年田野任沈浮。衣章不称麒麟楦，袍缊谁慙狐貉俦。试问嗫嚅常束带，何如款段自经丘。感恩一念惟忧国，莫笑隠居金络头。
礼行鸣鹿盛侯邦，企慕才因既见降。诏下菑川今第一，才如成纪古无双。雷声龙化标应夺，笔力牛迥鼎易扛。老守殷勤折津柳，相期鼓吹辂春江。
三级催龙浪，朋来盛鹿宾。渊源识余润，腾踏已通津。融帐知方盛，陆庄应未贫。成功岂无日，况复值词人。
闲步碧云亭，寒郊弄晚晴。牛羊分暝色，禽鸟有春声。城柳风犹劲，溪梅冰共清。屋梁正残照，西望忆长庚。
岁华方冉冉，耕亩自闲闲。日落青枫浦，云平白苎山。夜城严警柝，昏鼓动层关。风露汀洲冷，惊鸿自往还。
开编看句律，著意写题辞。业以能潜大，泉如始达时。一谦聊托物，六义可言诗。有问君须答，为公还为私。
枫落吴江冷，曾闻五字传。悬知鸷累百，何待己能千。清气溪山宅，闲情月露篇。六经须鼓吹，吾子盍先鞭。
驿使锦连干，传宣下九天。缄题瞻赐玺，走送听鸣鞭。意溢兼金外，恩从玉陛前。更怜戍边客，一骑入秦川。
式赐十一种，分驰数百程。虎符多俊杰，貂帽比恩荣。老矣何能役，居然忝此名。圣情天样阔，美报誓余生。
无功应自念，有赐盍先尝。病作余生累，恩颁上剂良。愿觇齐国证，小效越人方。采菲傥留意，须先元气防。
五色云烟覆帝城，御沟流水接金明。晓来珂繖沙堤閙，万岁声中贺太平。
一朶祥云捧赭袍，九天春色醉仙桃。教坊度曲声嗺酒，折槛双瞻舞袖高。
天街御膳写臣封，随例朝朝进六宫。后苑日高催泛索，茶床擎出绣云龙。
五夜钟声上直时，焚香重熨早朝衣。裹头殿直催排立，等候君王出木围。
雉扇双分识圣颜，紫宸上合正催班。退朝花底纷归骑，春在金门万柳间。
内省催班立御廊，紫宸朝退侍君王。尚宫直笔呈章奏，一缕金猊绕殿香。
黎明新火下龙墀，御柳青烟冷食时。别殿焚香催赐宴，传宣教进谢恩诗。
端辰帖子缕黄金，词苑题来禁籞深。共道万方欣解愠，南风已奏舜鸣琴。
太液沉云冷寖菰，宫帘卷月挂珊瑚。插天楼殿凉如洗，好是承平七夕图。
银罂翠筦恰冬时，近腊金门赐口脂。无数槐笼擎积雪，日华渐上万年枝。
上党王师未凯旋，鸾旗黄钺正行边。红尘一骑传天使，为送宫中则剧钱。
六师夜撤广陵围，积甲芜城一样齐。淮海祇今清彻底，更留京观筑鲸鲵。
夜深雪压内门前，一榻还惊四璧天。上相传觞妻拥炭，归来鼾息顿安眠。
阙门双凤铸黄金，柳色宫沟转绿阴。辟尽四门绳样直，万方同见一人心。
奎躔五纬验连珠，瑞纪人文启圣符。一札铁衣天下诵，千山黑处起金乌。
驾前校猎起封狐，御箭亲弯金仆姑。万骑嵩呼开电笑，吾皇神武古今无。
辚辚车马送降酋，纱帽重瞳伏御楼。三度金门听露布，今晨又见下升州。
雒坛爟火夜升烟，卤簿如云绣色鲜。万姓欢呼还感泣，此生重遇太平年。
尚方绝制别精镠，宝带亲传镇库收。二十八条真紫磨，人间那识紫云楼。
并汾箪食望亲征，儒馆诗歌继有声。黄繖登台城夜启，参旗不展泰阶平。
侍宴群儒立绛都，太清楼下望金舆。御前枣刻亲摹写，手赐新镌古法书。
燕台胆落夏台臣，万国衣冠拱帝宸。更把文风兼教雨，一时浄洗旧边尘。
十里金明贯宝津，鸭头新绿水粼粼。玉巵齐献尧阶寿，柳色花光一样春。
金门内使走天街，当殿亲收宰相才。一榜尽除州别驾，谢恩未了杏园开。
升龙门内屋千楹，玉宇金题映紫庭。卷帙异书三十万，至今光彩动奎星。
龙鸾骞舞写宸章，秘阁交辉白玉堂。格是帝中称第一，不交合作羡钟王。
金根载耜赴斋宫，晓日东郊望六龙。肯为三推便回辇，直须终亩劝耕农。
乾元朶殿立黄麾，淳化新行入阁仪。鸣佩声摇珠网近，夔龙先集凤凰池。
近僚三馆集簪緌，后苑千花簇水涯。御网红丝跃金鲤，龙韬更待钓璜师。
绣旗城上展黄龙，万岁欢传万垒同。霹雳一声妖彗殒，捷书清曙入行宫。
五原塞上款呼韩，春草新迷拜将坛。从此车书三万里，边臣日日奏平安。
紫金泥检看东封，边燧沉烟岁屡丰。一曲步虚传御制，绿章初奏玉清宫。
龙鳞鸾路祀汾脽，玉检重开焕上仪。莫诧汉家躬武节，祇今千里亘旌旗。
注辇衣冠听九胪，周家王会看新图。仪鸾扇筤瞻朝退，扫得金莲撒殿珠。
宫帘匝地昼阴移，红拂金壶殿脚随。玉凤坠钗心暗卜，圣情有喜近臣知。
内家传奏走金貂，不待君王退早朝。亲见云开天一笑，袖将犀果赐臣僚。
外庭公事近金稀，琅钮金跗试墨池。清景殿前春昼永，百篇书事写新诗。
东华银榜丽卿云，资善新开列近臣。昨夜清台占上瑞，乐章已奏月重轮。
昭阳殿里两枝春，萼萼曾承雨露恩。自是百王无圣断，毡车双出内东门。
天章阁下午阴移，十事封章奏玉墀。帝赉一夔兼一卨，为时扶立太平基。
清晓鸣鞭下禁除，迎阳红日耀金铺。辅臣赐坐宣儒馆，同阅观文鉴古图。
塞垣战罢五单于，北驿吹尘捧国书。欲识天声震夷貊，契丹新进九龙车。
旄头闟戟奉皮轩，禽献三驱礼意存。未向长杨搏熊虎，先看万骑猎杨村。
玉阶授钺借前筹，上相提兵破贝州。骑火照山催召驲，紫宸殿上启金瓯。
把麻宣读趁朝参，百辟争传两相衔。便觉太平元有象，肯教梦卜羡商岩。
狄家天使夜行边，穆卜亲占百字钱。五岭共看蕃落马，便将时雨洗蛮烟。
治定功成第四朝，八音纯绎度英韶。仪凰舞兽今千载，还见安安似帝尧。
合宫复古肇精禋，心学重开圣制新。广殿邃严金作榜，自将明德逆三神。
玉辇三朝奉至尊，并开朱邸傍金门。绿车日日朝慈寿，亲见含饴庆弄孙。
辚辚翟辂八銮鸣，佐馂瑶池奉玉觥。一事百王元未有，圣人仍是圣人甥。
后元富庶冠西京，万国讴歌仰圣明。恭俭断知元不改，太平天子法周成。
毡厦鸿儒彯侍缨，百年丰芑燕承平。上方亲述先朝志，黄繖清晨下迩英。
仙源瓜瓞庆绵绵，玉叶金枝亿万年。天意睦亲流圣泽，已增宫院讲书员。
新渠弥弥漾波深，千里桑麻蔼碧阴。喜动天颜古循吏，催教增秩赐黄金。
圣心如镜静蝉蜎，欲仗元龟监已然。通志一编新进御，汉宫五夜剪金莲。
天都万骑集生羌，大顺城头赤白囊。一镞狂酋惊褫魄，夜来弧矢直天狼。
道山云气隔尘埃，制诏中书选茂才。藜照何须烦太一，要观数世育台莱。
先传陕右定天都，西域新来汗血驹。旧府折冲三十六，尽依铜虎铸兵符。
池上繁红沁曙霞，喧天箫吹教坊家。龙舟近晚传回辇，催进姚黄一朶花。
露布银台听捷铃，把呈御药属头厅。早朝见说天颜喜，新复河西十二城。
丁丁宫漏滴金壶，璧筦龙煤荐玉蜍。灯火阑珊歌舞散，睿思殿里答边书。
真珠鞍辔蹙双龙，西母颁来庆寿宫。闻道先朝开国日，降王曾服尚方工。
曲台称制会群儒，郊庙休疑聚讼殊。却笑执经俟临决，枉教白虎议西都。
鸦山凌晓度先锋，泣穴鼯鼪已灭踪。天子圣明知万里，归徕州下拆泥封。
万里燕云虑正深，赭袍衿甲被黄金。思文圣主师文母，犹待瑶池禀玉音。
令仆初开政事厅，内前车马沸升平。翠华先幸尚书省，读徧周官四折屏。
乐府仙韶奏九成，披香别殿瑞烟凝。紫云不待传新曲，春在瑶台第一层。
宰相初除司马家，正衙昨日听宣麻。京都百万人欢喜，争筑新堤十里沙。
宝慈殿里百花香，慈德宫前春昼长。红繖龙舆尊圣瑞，三宫同捧万年觞。
绣裳画衮地垂云，风动槐龙舞玉宸。铃索不摇钟漏永，骊珠满袖宠词臣。
鬼章夜缚下洮城，祝册先朝永裕陵。二圣止戈元有指，未教狡穴尽秋鹰。
貂冠骀背侍龙颜，前殿师臣第一班。坐使皇基增九鼎，得贤应许继南山。
洛京韫椟起儒珍，进讲忠规德日新。禁苑金丝舞垂柳，万方已被发生仁。
凤仪鱼跃更龙拏，传宝犹矜赵璧瑕。一夜神光照东井，天教景命属天家。
宫样新装锦襭鲜，都人争服孟家蝉。天心谁识开真瑞，待见中兴第十传。
今年下诏复河湟，峡路王师出省章。已报龙支新拓境，更开属国处降羌。
未央楼殿倚天开，东北偏高是月台。驰道都人浑惯识，星毬争指大家来。
寿星频见大河清，宫殿金芝产九茎。乐府词臣初应制，敕催院使按新声。
午夜红光照禁中，贡金铸鼎效神工。群臣称瑞频腾奏，又见祥云鹤舞空。
大晟新颁雅乐名，钧天九奏杂英茎。君王元是身为度，何待龙门听水声。
翠麓连绵气属天，岧峣艮岳绕芝田。瑞禽可是曾迎驾，万岁山头识静鞭。
神霄九府绚云霞，宝箓仙衣御绛纱。掷火流铃传帝跸，蘂珠殿里降菁华。
宣曲长杨御宿边，期门龊立内门前。主人不解占星象，犹识红绦白玉拳。
殿前舞罢听传宣，新学霓裳小绛仙。取赐合同教请宝，御书新样铸金钱。
鳌山彩缔耸仙峰，万盏华灯宝箓宫。金字大书双凤阙，宣和众乐与民同。
折槛朱云谏未休，一封曾斩佞臣头。犹怜不及先朝议，遗恨山河绕雍州。
围场望幸绝长杨，汴水尘高御柳黄。万姓争传天子圣，新来有旨罢鹰坊。
黄门紫诏下蒿莱，一札风雷众正开。四海倾心比葵藿，黄金已报筑燕台。
三更内省奏边机，合子门头等御批。坐待报筹呼绛帻，上阳晓色已多时。
诏旨今年法祖宗，御前无复旧斜封。震雷惊落奸邪胆，见说崇山放四凶。
群才错落汇征初，犹是仁皇四世储。履坦幽人已逢吉，更无学术自荆舒。
金花诏纸夜封芹，首录先朝社稷臣。贯日精忠格天业，狂胡勿谓汉无人。
金城十仞据阳池，三镇高扃死不随。自是天恩浃肌髓，不关左衽限戎夷。
鬰葱佳气蔼南都，共识彊华赤伏符。地纪已占江渡马，天心定见屋流乌。
于赫炎图，真主勃兴，人文其昌。天开神机，海岳洗氛，龟龙发祥。明明庙谟，麾指变更，著于宸章。十行之颁，六合驿行，动罔不臧。片幅所传，神护鬼呵，积于缣缃。笔纵墨浓，奇正迭参，芸阁之藏。臣传此札，字体静严，意态斋庄。或指以疑，臣谓不然，各适所当。前朝大臣，帝心所祗，理异寻常。岂以军书，龙战鹰扬，而可比方。或敬而咨，或召而亲，都俞岩廊。帝心所形，帝札所存，默寓弛张。璆琅鸣琚，佩玉以趋，韬锋歛铓。辟阖坤干，风霆云烟，万世所望。意其当时，左右拱承，日思赞襄。君臣同心，始于一堂，以达八荒。后三百年，来瞻奎躔，犹知激昂。有伟副车，承平之储，印以含光。劫火洞昏，玉躞金题，犹识褾装。于昭帝图，诏于后昆，不愆不忘。惟天纵之能，惟心之亨，惟断之刚。臣得其真，宝以昭之，冠于百王。
鼎食之珍，义比美芹，致者何人，姓名之已湮。天笔之存，龙迹纷缊，暗于风尘，拱护之有神。字取其均，揩取其陈，质胜于文，繄风俗之淳。铸印以新，系姓以亲，昭哉天伦，繄友悌之真。呜呼，有典有则，诒厥子孙，此帖之传，奚止乎关石之与和均。臣系以诗，式著厥因。圣制不磨，考于斯文。
自虎闱之教废，分绝堂陛。伟圣皇之订礼，得古意于胄齿。南牙既启，有煜朱邸。锵锵佩履，谒刺填委。不爱尺纸，锡以云体。天光之下，彼蔼然主器。不居其贵，此其所以诒天禧之谋，垂治平之制。臣赞而藏，昭示物轨，以续洪氏之秘。尚宝勿替，式示万世。
维圣肆笔根于天，神踪合作皆自然。劲腴华实无以偏，春秋虽富力已全。天禧资善环琦园，只字落纸时争传。煌煌翰墨二百年，传家曾是金銮仙。渡江文献仍中原，繄臣何人望奎躔。欲知付受须瞻前，印以忠孝钱家钱。
惟汉体书，笔法之变。于帝王中，亦有羲献。有煜昭陵，蒸云激电。品冠一神，中寓万善。于惟治平，问安视膳。葩奇自然，得于目见。傅英染华，躬侍笔砚。既习既观，弗咤弗眩。心法斯授，体势亦擅。故于游戏，如墨裙练。惟帝之圣，统接尧禅。追怀羹墙，谋谨诒燕。武存止戈，威寓不战。五饵匈奴，三登海县。耆髫茹粹，支夏解辫。宁人之功，是履是践。帝心敢知，畔援歆羡。妙则已具，奎文式绚。揭于座隅，以示警勤。仁皇之仁，惟圣时宪。猗与此宁，尸居龙见。苞桑其存，伐柯不远。事陋规随，戒存药眩。有签维瑶，有轴维钿。系此赞诗，于帖之殿。
四海如春，时维帝心。遇物而感，其传至今。宫扇之存，有此神翰。愿扬仁风，慰彼涂炭。
帝宣和之太平兮，忻朝野之多娱。伟楚臣之托辞兮，侈肆笔之特书。猗百工之精能兮，璨玳轴而金朱。宛百年其如砥兮，方日卷而霞舒。维宸笔之天纵兮，臣固不得而议也。若一艺之必极其致兮，亦盛时之细也。彼舞衣与竹矢兮，犹三代之秘也。知苟且之为无兮，亦可观其治也。在本始与地节兮，汉室称为中兴。岂尚方之工萃兮，反有愧于西京。纷天葩其在前兮，晃银海其欲眩。缕黄金以为饰兮，骇万态而千变。双龙宛其在轴兮，森毛发以骨寒。历溽润与埃尘兮，曾不可乎犯干。巫咸下招兮，天门詄荡。臣得而藏兮，徒慨叹以兴想。鸾翔龙翥兮，太平之踪。神睒鬼哭兮，太平之工。五陵松柏兮，萧萧秋风。此赋之传兮，与天无穷。
昭回之秘天所示，风行雷厉动一世。独持八柄昭驭贵，驭贵驭富抑其细。百年史牒记金匮，木脚东廊果何地。谁从六阁得幅纸，朱书旁行俨如此。贵珰日月书纸尾，宛如宣和见宣底。参稽天笔良不类，恭览比方三叹喟。王蔡诸臣真可罪，区区球补虮虱耳。汴都徬徨尘未洗，此帖间行来万里。大书尊尧诋王氏，责以格君法当尔。奸谀直笔诛既死，愿以所书裨太史。
辛伯有言，并后乱本。惟圣齐家，知益知损。臣得此书，反其三隅。一卷之藏，于昭宸谟。
书法淳古，溯晋而上。于上品中，则有皇象。汉歌大风，思士之壮。帝临此书，猎渭怀望。于昭诒谋，倚重惟将。岂象之临，亦意之尚。
帝淳熙兮重华，灿璧跗以秀荂。根六艺兮正以葩，蔽一言兮思无邪。噫后人兮谁耶，有臣甫兮不浮以夸。穷不诎兮之死靡他，志不忘君兮于天之涯。九渊兮鲸牙，汹怒兮奔拏。阅三百年兮鼓吹群蛙，皦如英韶兮屏淫斥哇。搴月兔兮泛灵槎，登钧天兮泰皇家。御墨兮惊鸦，十行兮整斜。紫电兮丹霞，因风兮尘沙。臣有扁舟兮床笔灶茶，愿托宝墨兮水云蒹葭。恍清梦兮随銮车，臣身江湖兮臣心不遐。
春赋之作，八荒是同。掞词寄情，则其余功。德异玩人，理存观妙。臣藏其真，以见电笑。
圣孝动天，瑞则应之。帝开绍熙，天实命之。三宫燕娱，爱且敬之。禁籞翠华，时联幸之。万葩其春，彩服映之。玉色怡愉，霞巵蒏之。岂乐行都，民物盛之。乾坤同欢，康衢咏之。于牣灵沼，鱼鸟泳之。天光下临，邦家庆之。煌煌牡丹，奇产并之。帝王称觞，亲捧迎之。巍巍太皇，万寿称之。一德隆兴，圣益圣之。维太平臣，尝比兴之。国英竦名，夏则姓之。秾纤艳殊，美则评之。仁皇之祥，今亦订之。尧父舜子，本天性之。龙楼鸡鸣，久温凊之。晦明节宣，臣或诤之。瑜瑕未昭，事则镜之。宸毫所传，神具听之。后三十年，臣则胜之。金匮名山，尚克证之。
疏篁阴阴，长松矫矫。苔静云闲，山清月皎。乐以心会，兴因天随。以诗观诗，是谓管窥。
庆云绚彩，河汉萦之。列星垂天，日月明之。先民授能，维圣成之。英英后先，畴其胜之。有晋大令，父而兄之。一门擅奇，世共称之。小楷之传，抑更精之。芝灵葩奇，杳莫名之。赐书官奴，既准绳之。洛神出蓝，而复青之。阅几何年，劫火经之。鬼神护持，莫凭凌之。煌煌炎图，帝中兴之。严除清厢，又南荣之。翰权墨衡，千古程之。神览睿藻，二难并之。一真既藏，大训形之。流秘下方，万目惊之。或轶或传，式经营之。十阅岁华，迄克膺之。竭橐以酬，尚或矜之。恍然旧观，缄且縢之。有炜庙瑟，天球鸣之。鄙俚混淆，敢曰声之。金籥玉笺，谨毖扃之。咨尔子孙，思供承之。
瑞牛出谷，既秉金箓。短辕逐犊，池凤是续。栖梧食竹，葩奇韵馥。在此宝轴，手不可触。神观玉立，宛若在目。恍其展读，乌衣之曲。
巨济取帖，断于李唐。而予何人，波及于梁。然而考硬黄之流别，辨缃素之古香。并之以淳化秘阁之迹，印之以绍兴御府之章。於戏斯文，不忝厥藏。
平子作赋，六一著录。前乎一千年，既传于草堂之手。后乎四百载，仍托以稗官之目。衡制永述，修题珂续。
内史书如率令，善奴秀比官奴。千古会稽楷则，于今重见阴符。
麟台正字垂拱臣，手持鸿笔扶金轮。喔咿自拟教牝晨，尚欲圭璧全其身。笔精墨妙虽有神，千载乃作无端人。以人废言古所闻，尚可展卷书吾绅。
南阳素书，浩之素珍。而本朝观浩之书，又皆以为绝伦。今视诸贤之跋，凡十有三人。岁月几何，又不能仿佛其清尘。书意日新，而迹日陈。白首之攻，庶几信今。
炜五帖兮迨今，信第一兮秋深。彼伯高兮书淫，人争取兮千金。考步武兮可寻，付纤秾兮何心。媲关沈兮鸣琴，尚海岳兮知音。
鹍鹏徙海，龙蛇起陆。思妙天随，神钟鬼哭。垂露在手，非烟眩目。锦绂琼机，光我韫椟。
憭栗之秋，骚人所悲。彼僧何为，乃写以辞。绝艺出尘，亦寄焉耳。云烟苍茫，在此幅纸。
噫怀素，善草书。杂真行，世所无。妙之臻，理不殊。盍反观，同其初。
有王茂宏之笔势，予非取其丽。从容而大肆，巧者以愧，尚庶古意。
籀学在唐，阳冰一夔。彼秩八音，各有工师。斯帖之奇，体微而具。何以譬之，磬襄鼗武。
书既造妙，摹者惟欲取其肖。摹既逼真，题者不必托诸人。以实传信，万古一晋。无目睫之徇，视御府之印。
摹法之精，必验以真。我见枣刻，已同似人。启以楷书，告以章草。情敬之分，于此焉考。
王门之书祖始兴，他帖阁本皆洞精。独余此帖难强名，妙处顿使俗眼惊。唐人硬黄昔流声，纸古墨暗如晨星。儿曹缄口勿浪评，更看羲献森阶庭。
郗姓三传而至恢，晋代七革而为唐。书以世而能，摹以久而彰。予将因高平之奕叶，而撷千古之遗芳。於戏道徽，尚其不亡，兹其足以侈摹帖之藏。
猗应龙，蟠九嵕。抱骊珠，閟含风。见似人，喜若跫。作者谁，臣姓冯。
禊帖之亡，坏土其朽。至于贞元，夫岂一手。仿佛之传，烂如晨星。尚胜定武，以石得名。
唐摹之传取奇古，仿佛硬黄疑此楮。我从眼力别瑶珷，安得庸奴字如许。
或真或摹，斯焉取诸，是出于偃月之储。垂胄同仇，于门之鱼，予将比乎邾。
书摹于唐，故不当印以贞观。然而涸笔天成，书名云烂，殆不止于真之乱。彼无别者，徒欲侈其真而汩以赝。石汰玉出，泾分渭判，尚考予赞。
宣和御府皆法书，珍藏直及钟王初。徒缘绢素少晋储，著定聊复称唐摹。气全神王断裂余，更有数体同官奴。百年风尘阅穹庐，回首六阁怀东都。
唐人善书者，晨夕临鹅池。生平安问帖，千古乃见之。萧斋今为谁，米姓犹可窥。摹笔得活法，一卷当得师。
唐人摹帖多自喜，千古换鹅谁趾美。顺涂鹿梦岂真寐，画餠儿痴出馋水。讵怜成安获张耳，泜上鼓旗那可致。铜丸碧衣谁证尔，重说偈言烦小米。
淳古有真味，不特见于结子。兹帖之名得示，纵摹倣于唐世，隠然犹有西晋之遗意。彼昌黎者，或肆讥议。谓以俗书趁姿媚，予未敢以为是。
大令好书洛神赋，后人犹袭邯郸步。夫君草圣洞千古，笔下纵横敏风雨。凌波杳杳去无所，半幅尚能追媚妩。几年唐印阅振武，谁其别之视书谱。
洛石赤心，以出宝图。燕涎鸡晨，即瑞制书。有奕王门，南土华腴。献其家珍，陈于玉除。笔法之神，匪临伊摹。史馆之储，尚其不诬。
兴嗣次韵成一家，作者更书遍河沙。几年真草分正葩，变现要作千体夸。谁知笔椽出袈裟，如摧犀角抽龙牙。墨池摹倣纷天华，尚想字母真摩耶。
开禧之元，予仕军庾。偕朋命驾，尝即甘露。慨怀海岳，赋诗吊古。朅予再来，乘轺兹土。复登多景，乃得斯赋。江山几案，风月樽俎。俯仰迹陈，卧临意寓。维赋之作，自庾开府。殷叹婆婆，桓怀雄据。染翰行墨，自唐摹褚。苏印储录，魏藏米谱。后百余载，见我诗句。又二十年，真迹斯睹。地有显閟，物遂散聚。抑人与对，非鉴奚取。独惭予者，莫踵遐武。谁其后先，传此缣素。朝猿暮鹤，秋霓春雾。是书其存，尚想吞吐。
帖中月字用武后书体，因其时也。魏字纷如葩叶之当风，转而奇也。溯晋千年，如极如驰也。既宜于今，而于古亦师也。既变于己，而于人亦资也。米芾有言，功名不如翰墨。抗少保而跻之，谓五王其卑也。予固从而贵其帖，而亦未暇辨其是非也。
北海书名亢其宗，虽摹犹足传奇踪。已鸣褚籥调欧镛，更拔永戟摧羲锋。平生鉴赏襄阳公，二宝相避如燕鸿。青毡阅世傥可逢，定见重合延平龙。
洗箕山之耳，缄周庙之口。雷孤竹之腹，策六马之手。清乎慎乎，有余缊乎。二者之间，吾其隠乎。
贝多之叶来金仙，益以注释非忘言。楞伽著在西域编，名虽或讹经则传。唐世经生笔力便，兹文流布今几年。河南题字恐未然，留与末世观蹄筌。
群贤修禊，书法遂东。永欣之传，盛于越中。褚虽莫留，犹有远公。至今千岩，飒然清风。
心潜书法，神造诗境。予意是时，万念俱屏。乐非外骛，自得隽永。坐令尘埃，顿发深省。
玉册之楼压吴杭，三川锦绣开故乡。英姿飒飒熊虎相，红袍金印交炜煌。百年霸府仪物庞，山判近出功臣堂。凤宅画诺鹊抵章，五云八体严且庄。流传世世民弗忘，鬼神呵护谨毖藏。题染犹带猊炉香，卷端藻墨十二行。紫橐曾是天台房，我宝此帖随缣缃。匪徒嗜古思耿光，大谊犹可占尊王。
书名之讹，创自韦陟。季袭其风，始见书尺。狙冠豺绶，乃唐之贼。相不加诛，而反畏惕。礼度尽坏，王纲倒植。存此谓何，览者太息。
予于是帖，有感者四。馆职在外，于学士不系细衔，于带职者皆曰同院，意亲情洽，所以见前辈之笃风谊也。内赐金鱼，盖出新宠，带职者乃从学士转致，又杂以他寄焉，所以见上恩交情俱无内外也。谢学士以启，而用楷法，寄同院同年以诗，而用行书，又以见待人处己，虽小节皆有体也。承平幕府，得一佳帖，相聚以观，又以见时清事简，虽边圉亦得以从容于文艺也。于虖，诗文之传，几人于兹。独于此书，有感有思。流风之存，妙墨之遗。什袭是宜，维以诗之。
以退藏心，邀丘壑老。唱酬之间，意已足考。我以倦翼，故应知还。高躅凛然，庶几是攀。
桂州之帅，予莫知其为谁也。盍簪得朋，其必有以称此诗也。黄卷之苦心，意其乐之真足以忘疲也。若夫屈伸则有时也，而岂以是为富贵之资也。得路之终期，予固未免犹置夫疑也。
以帝傅，从赤松。有荣名，华厥躬。超二疏，列三公。瞻中台，祖上东。焕衮舄，乐鼓钟。寿九袠，天报丰。思其人，想清通。观笔法，犹雍容。
嘉定乙亥，珂丞军器，居于宝莲。邻有善士，曰范择能，实祖太史。百年相承，文献攸萃。暇日启钥，抉奇出秘。有三轴者，实公程艺。捧玩再拜，始识公字。丁丑禾兴，刻置官寺。枣肥失态，莫尽体势。粤来维扬，岁在癸未。客出公帖，相示叹喟。如昔所见，毫发毕似。于翰墨间，更著风谊。客谓此书，伐木无愧。亟以归我，备名臣体。琼函锦缲，明窗棐几。时一展玩，若锵剑佩。是岁七月，日维乙巳，淮海堂下，清阴蔽芾。我时受藏，午暑犹炽。月纪岁合，时又其位。于日之吉，与初览对。载见载识，若合符契。岂非天耶，尚勿失坠。
元气在天，日星系焉。骨骾在身，四体恃焉。王国之干，公实似焉。有炜翰墨，抑其细焉。是书之传，自尹氏焉。历年虽多，人争毖焉。彼名家者，众或弃焉。胁肩夏畦，亦何利焉。一卷之师，览者愧焉。
凌云成而楷遂绝，太极建而书仍存。艺不足以名世，士亦贵于自珍。彼其之子以贱待其身，而又安能以重望夫人。伟四谏之直声，并翰墨而流芬。方其作元舅之碑以伸天子之孝，拒佞幸之请而杜亵取之门。则片言只字之落人间者，世固待之以褚颜之节，而岂复侪之于芝繇之伦。后二百年珂得而藏其真，是盖不特宝其书而楷模其纵笔之妙思，又将因其字而仿佛其绝世之清尘也。
家书正所以寄情之真，徒得观笔力之神，又以见公之褆身。予汇而藏，以警夫人。
既有史才，又得墨妙。今古言辞，事功谈笑。蜀人之藏，曰维甘棠。我时其传，以著不忘。
汉有德公天下士，皇祐相国实其裔。虽云出处有同异，今古庞宗开显晦。我观清风励百世，未若太平以身致。鹿门遗墨不可觊，聊宝此书贵行志。
扶桑擎日，厥干万尺，以为公笔。天寿平格，元圭昭锡，以为公墨。阴阳阖辟，鳌柱立极，见此伟特。太山绝壁，九河碣石，莫动笔力。有云五色，曾著瑞籍，多士辟易。繄天实启迪，岂以诩饰，如彼韦陟。公骑鹏翼，归侍帝侧，有是遗迹。荣光交射，星月珠璧，终古不忒。维珂之得，再拜叹息，坱圠孰测。几几赤舄，尚想公德，永镇下国。
五言简严而意不迫，七言丰腴而体不忒。意公彷徉于景物之间所谓造化生意者，盖亦毕写于翰墨。如彼纤巧，旬锻月炼，又焉得以践其阃阈。春萌夏假，默具帝力。公诗自然，于以观德。
其温而惠，有青州救荒之意。其劲而竦，有北庭抗议之勇。其湍而直，有镇抚百度之绩。萃是三德，发为遗墨。盖静而正者公之心，而用而变者公之迹。端委搢绅，言孚意亲。我思若人，古社稷臣。
德威堂中有汉相，衮绣昼扶灵寿杖。庞眉鲐背犹克壮，手展炎图开治象。虹蜺椽笔光万丈，落纸珠玑争献状。凛然手泽端可仰，三复崧高慰瞻想。
厚德如祁公，黄钟大镛，和乐且雍。尊贤如六一，朱弦疏越，三叹庙瑟。道比志叶，不胶而漆。顾中外之虽异，犹同堂而合席。思遗迹而不可见，幸二贤之为时出。所以前乎此则致太平之明效，后乎此则赞受遗之定册。既以广元气之运，亦以寿斯文之脉。然则湍濑无纵鳞，风枝无宁翼。涵养成就，见此辅弼，故后世尤得以归功庆历也。
有文事，有武备，公之笔札蔚然可占也。兵凶器，战危事，公之此事非直一谦也。以公之才，持必胜之策，而于顾虑独如此其严也。嗟今之人，万一不逮，谈伊吾，望天山，乃抵掌而奋髯也。尔言则轻，民之歼也。好谋而成，视吾奁也。
公于率更，每称吾家。是书之传，似耶非耶。书出于心，既劲且方。世多公书，行或未藏。易方而圆，飘飘若仙。楷以其人，行以其天。堂堂斯文，维轲与雄。我观二书，如或见公。
公于国史，以好砚称。石焉取斯，盖协其能。遒媚之观，在此尺纸。善工利器，予鉴如此。
为御史而称其铁面，宜笔力之健。尹成都而琴鹤以行，宜字体之清。书法何出，心即其物，可以比魏公之笏。
发知己之私书，谓其自隠于齐年。彼云云者，使或人亦指以诡秘之迹，夫孰曰不然。事君有义，本无党偏。当熙宁侧席以求贤，惜公之所芘頼，求诸人而不求诸天也。
韩氏之宝轴，文献相续，蔚其盈屋。曷知夫高贤之何以见取，忠义之孰为并录。遗篇之若褚若柳，手笔之或顾或陆，想其锦绣在篚，玙璠韫椟，名迹争丽，荣光相属。既追怀古今之不朽，见嗜好酸咸之可卜。是故诗者题品之攸寓，赞者歌咏之不足。即此帖之藏于宝真，殆所谓同工而异曲者兮。
玉徽十三，维以寓声。支郎何心，写脂粉情。汉冢春青，塞霜晓白。千年之悲，表此遗墨。
观水以心，本于知者之乐。取射以艺，譬诸巧者之中。时虽后先之不同，意或迭取而互用。句葩体庄，字谨心纵。是曰仁祖太平之词人，遗帖之存，固宜后世之知所重也。
以文致身，以恭奉上。锱铢笔态，矩矱心匠。论其钩格则得纡余曲致之体，考其纵逸则妙雍容不迫之状。俨佩玉之度，肇官仪之创。百辟班见，大廷宏敞。方觚颖之发挥，盖已具此气象。曰谁之书，元丰首相。
浓如夏木森葱蒨，淡若秋波横组练。端方亭亭复妍婉，有肉不俗骨不软。情真字楷意萧散，如在竹宫乐闲燕。九光玉籍观文殿，字曰冲卿谥正宪。
夜来饮酒醉如何，酒醒方知事转多。赵国未衰廉蔺在，齐城将下郦韩过。鹊飞月树无依所，龙入风江漫作波。忽有好诗来眼底，画溪榔板唱渔歌。
渡头风起柳摇丝，丁卯桥边屋已稀。河草青青淮马健，江花冉冉海鸥肥。一樽酒对三人饮，八字帆分两岸飞。天末有人难问讯，仲连东去不须归。
多景楼中昼掩扉，画梁不敢住乌衣。禅房花木兵烧杀，佛寺干戈僧怕归。山雨欲来淮树立，潮风初起海云飞。酒尊未尽登舟急，更过金焦看落晖。
杨柳隄边看渡船，金山山上访金仙。一江风起尘扬海，两岸潮来浪拍天。龙化老人频问法，狐为少妇窃听禅。此机何与书生事，且借方床熟昼眠。
焦山寺里白云堆，百尺危楼百尺台。持咒圣僧漂海去，寻诗闲客渡江来。雷轰古树蜈公出，日转虚簷燕子回。案上楞严都好在，昆明又见有新灰。
傍岸人家插酒旗，受降城下客行稀。南徐白昼虎成阵，北固黄昏鸦打围。乱后江山元历历，愁边杨柳极依依。櫂歌渔子无些事，网得时鱼换酒归。
扬子津头客子愁，孤舟欲渡意绸缪。蛟龙汹汹争新穴，鸥鹭轻轻下故洲。水卷岸沙连地去，风掀江浪接天流。试披陆羽图经看，洗鼎煎茶更少留。
江都王气逐浮沤，旧说维扬第一州。银烛夜攒喧凤吹，金鞍晓织卫龙舟。绿芜城上军声合，红药阶前客泪收。云散月明天在水，误疑身世落瀛洲。
薄暮舟维杨柳隄，手攀杨柳立多时。汉儿快意歌荷叶，越女含愁舞柘枝。月湿江花和露泫，潮摇淮树带风悲。长亭一夜浑无寐，与客传杯更和诗。
身如传舍任西东，夜榻荒邮四壁空。乡梦渐生灯影外，客愁多在雨声中。淮南火后居民少，河北兵前战鼓雄。万里别离心正苦，帛书何日寄归鸿。
白杨猎猎起悲风，满目黄埃涨太空。野壁山墙彭祖宅，塺花粪草项王宫。古今尽付三杯外，豪杰同归一梦中。更上城楼见城郭，乱鸦古木夕阳红。
台空马尽始知休，枳棘丛边鹿自游。泗水不关兴废事，佛峰空锁古今愁。风吹野甸稻花晚，雨暗山城枫叶秋。欲吊英灵何处在，髑髅无数满长洲。
楼颠瓦解草如鬣，燕子不来风猎猎。倚筇搔首重徘徊，野花丛里飞蝴蜨。
吕梁三十仞，县水莫知源。雨歇山如沃，波狂岸欲翻。黄云扑古塞，青草织平原。最是关情处，秋霜一夜猿。
百尺荒台禾黍悲，沈思往事似轮飞。洛中车驾秦皇去，沛上风云汉帝归。鹰入塞榆冲雁阵，鹘穿城树破鸦围。东徐多少英雄恨，留与行人歌是非。
高台留古迹，不见隠公游。白日悲风起，清河逆水流。潜鱼投别浦，狡兔据荒丘。应笑臧僖伯，何如谏得休。
晓鞭驿马入东州，瘦骨棱嶒怯素秋。天地不仁人去国，江山如待客登楼。市沽鲁酒难为醉，座咽胡笳易得愁。日暮凭阑穷目力，一行征雁塞边头。
一片秋云妬太虚，穷荒漠漠走群狐。西瓜黄处藤如织，北枣红时树若屠。雪塞捣砧人戍远，霜营吹角客愁孤。几回兀坐穹庐下，頼有葡萄酒熟初。
六花飞舞下天衢，万里羁人心正孤。收拾碎砖裨煖炕，掘穿平地结寒炉。行厨日给官中粟，递驿时供塞上酥。忽报传宣双敕使，王门今欲试齐竽。
把酒上金台，伤心泪落杯。君臣难再得，天地不重来。古木巢苍鹘，残碑枕碧苔。倚阑休北望，万里起黄埃。
汉儿辫髪笼毡笠，日暮黄金台上立。臂鹰解带忽放飞，一行塞雁南征急。
晓入重闱对冕旒，内家开宴拥歌讴。驼峰屡割分金盌，马嬭时倾泛玉瓯。禁苑风生亭北角，寝园日转殿西头。山前山后花如锦，一朵红云侍辇游。
晓出城南信杖藜，江乡小圃百花开。侑尊妓女骑馿去，顶笠僧官跃马来。几架秋千红嬝娜，数行箫管绿低徊。隔河小艇人歌舞，摇荡春光不肯回。
蓟门高处小凝眸，雨后林峦翠欲流。车笠自来还自去，笳箫如怨复如愁。珍珠络臂夸燕舞，纱帽蒙头笑楚囚。忽忆旧家行乐地，春风花柳十三楼。
万里关河道路迂，出门一笑意何如。来时雨雪侵驼褐，归日风云蔼驷车。玉座喜闻黄石策，金台荣拜紫泥书。野人无以效芹献，一斗酒边双鲤鱼。
诗人骑马接官回，解后居庸怀抱开。冷地不禁风聒聒，炎天长见雪堆堆。昨宵我梦中南去，今日君从直北来。说尽穷阴无限事，呼童携酒上金台。
新诗蒙远寄，客路不胜秋。同谷歌臣甫，新丰醉客周。君今嫌作吏，我已厌封侯。何日西湖曲，红船上下游。
瑶池宴罢夜何其，拂拭朱弦落指迟。弹到急时声不乱，曲当终处意尤奇。雪深沙碛王嫱怨，月满关山蔡琰悲。羁客相看默无语，一襟愁思自心知。
江南二月蕨笋肥，江北客行殊未归。怕上西楼洒乡泪，东风吹雨湿征衣。
北风刮地愁云彤，草木烂死黄尘蒙。挝鞞伐鼓声冬冬，金鞍铁马摇玲珑。将军浩气吞长虹，幽并健儿胆力雄。战车轧轧驰先锋，甲戈相拨声摩空。雁行鱼贯弯角弓，披霜踏雪渡海东。鬬血浸野吹腥风，捐躯报国效死忠。鼓衰矢竭谁收功，将军卸甲入九重。锦袍宣赐金团龙，天子锡宴葡萄宫。烹龙炰鸾割驼峰，紫霞潋滟琉璃钟。天颜有喜春融融，乞与窈窕双芙蓉。虎符腰佩官益穹，归来贺客皆王公。戟门和气春风中，美人左右如花红。朝歌夜舞何时穷，岂知沙场雨湿悲风急，冤魂战鬼成行泣。
愁到浓时酒自斟，挑灯看剑泪痕深。黄金台隗少知己，碧玉调湘空好音。万叶秋风孤馆梦，一灯夜雨故乡心。庭前昨夜梧桐语，劲气萧萧入短襟。
春事阑珊梦里休，他乡相见泪空流。柳摇楚馆牵新恨，花落吴宫忆旧游。渴想和羹梅已熟，饥思进饭麦初收。瀛洲归去琅玕长，月朗风熏十二楼。
九日凄凉戏马台，龙山高会亦尘埃。天翻地覆英雄尽，暑往寒来岁月催。人隔关河归未得，客逢时节转堪哀。十年旧梦风吹过，忍对黄花把酒杯。
天目山前景老禅，长安传法旧沙门。十年不见身为累，万里相逢舌尚存。漠漠尘埃凝破衲，凄凄风露袭归辕。到家定有秋光在，报答黄花满故园。
燕市人争看秀才，团栾此日会金台。葡萄酒熟浇驼髓，萝卜羹甜煮鹿胎。砚笔寂寥空洒泪，管弦呜咽自生哀。雪寒门户宾朋少，且拨红炉守泰来。
释氏掀天官府，道家随世功名。俗子执鞭亦贵，书生无用分明。
黑风满天红日出，千里万里栖寒烟。快鹰已落蓟水畔，猎马更在燕山前。白旄黄钺左右绕，毡房殿帐东西旋。海青眇然从此去，天鹅正坠阴崖巅。
沟水泸边落木疏，旧家天远寄来书。秋风冷驿官行未，夜月虚窗客梦初。流雁断鸿飞旷野，舞鸾离鹤别穹庐。裘貂醉尽一樽酒，愁散方知独上车。
十年旅食在天涯，到处身安只是家。雪塞春回邹衍律，霜营寒入祢衡挝。壶倾卯酒杯浮粟，厨出辛盘饤簇花。奴仆不须喧鼓吹，恐惊枥马与林鸦。
平生爱读书，反被读书误。今辰出长城，未知死何处。下马古战场，荆榛莽回互。群狐正从横，野枭号古树。黑云满天飞，白日翳复吐。移时风扬沙，人马俱失路。踌躇默吞声，聊歌远游赋。
饮马长城窟，马繁水枯竭。水竭将奈何，马嘶不肯歇。君看长城中，尽是骷髅骨。骷髅几千年，犹且未灭没。空衔千年冤，此冤何时雪。祖龙去已远，长城久迸裂。叹息此骷髅，夜夜泣秋月。
穷荒六月天，地有一尺雪。孤儿可怜人，哀哀泪流血。书生不忍啼，尸坐愁欲绝。鼙鼓夜达明，角笳竞於邑。此时入骨寒，指堕肤亦裂。万里不同天，江南正炎热。
伊昔李少卿，筑台望汉月。月落泪纵横，凄然肠断裂。当时不受死，心怀归汉阙。岂谓壮士身，中道有摧折。我行到寰州，悠然见突兀。下马登斯台，台荒草如雪。妖氛霭冥蒙，六合何恍惚。伤彼古豪雄，清泪泫不歇。吟君五言诗，朔风共呜咽。
明发启帐房，冷气迸将入。饥鹰傍人飞，瘦马对人立。御寒挟貂裘，蒙头帽毡笠。凄然绝火烟，阴云压身湿。頼有葡萄醅，借煖敌风急。
忆昔苏子卿，持节入异域。淹留十九年，风霜毒颜色。啮毡曾牧羝，跣足涉沙碛。日夕思汉君，恨不生羽翼。一朝天气清，持节入汉国。胤子生别离，回视如块砾。丈夫抱赤心，安肯泪沾臆。
一昔王昭君，远嫁单于去。上马出宫门，琵琶语如诉。昔为汉宫妃，今作胡虏妇。别来岁月深，竟入泉下路。还知身后名，青草覆孤墓。
雪霁山崔嵬，平荒绝人迹。猎猎大风寒，杳杳远天碧。腐儒策蹇馿，觅句绕沙碛。一吟三徘徊，日卓人影直。孤鸿云中来，对我声呖呖。迺知晴天好，物类各有适。顷刻片云生，雪花大如席。伟哉复伟哉，造物真戏剧。
北征已十年，抑鬰悲局促。拄杖看天山，雪光皎如玉。满目鹯鹰飞，晴天猎鸿鹄。羁人灶无炊，竟夕枵其腹。美人塞边来，邀我分豆粥。手持并铁刀，欣然割驼肉。勿诮草堂翁，一饱死亦足。
龌龊复龌龊，昔闻今始见。一月不梳头，一月不洗面。饥则嚼干粮，渴则啖雪片。困来卧毡房，重裘颇相恋。故衣连百结，虮虱似珠串。平明猎阴山，鹰犬逐人转。呱呱冻欲僵，老娃泪如霰。忽有使臣来，宣赐尚方饍。
冷霰撒行车，呻吟独搔首。须臾大如席，风卷半空走。母子鼻酸辛，依依自相守。书生倒行囊，沽来一樽酒。暂时借温和，耳热岂长久。万木舞阴风，言语冰在口。毡房耿无眠，兀兀听刁斗。
少年读杜诗，颇厌其枯槁。斯时熟读之，始知句句好。书生挟蠹鱼，流行万里道。朱颜日以衰，玄髪日已老。耿耿不圆卿，宁方自为皂。举目无寸亲，忧伤入怀抱。炎天冷如冰，碛地不生草。我马跑沙石，我饥面苍昊。人马不相离，冻死俱未保。何当回白日，阴云尽一扫。
围猎看人放海青，黑山峡口路交横。飞鸿雨湿云天远，去马风寒雪塞平。归客北边关柝击，过军西畔寨灯明。巍巍殿帐毡房煖，衣铁冷深更鼓鸣。
凤衔紫诏下云端，千载明良际会难。金阙早朝天表近，玉堂夜直月光寒。宫衣屡赐恩荣重，御宴时开礼数宽。却忆玄都人去后，桃花零落倚阑干。
大笑出门去，谁能笔砚囚。十年浑不调，万里欲先侯。衰尔吾将老，飞扬子未休。他年身退遁，肯伴赤松游。
昔年变姓走淮滨，虎豹从横独怆神。青海茫茫迷故国，黄尘黯黯泣孤臣。魏雎张禄梦中梦，越蠡陶朱身后身。今日相看论往事，刘洙元是姓文人。
一朝禽瘴海，孤影落穷荒。恨极心难雪，愁浓鬓易霜。燕荆歌易水，苏李泣河梁。读到艰难际，梅花铁石肠。
燕玉成行把酒巵，酒巵未尽即言离。宾鸿冒雨回峰日，旅燕冲风过海时。棹拨蓼湾秋斫脍，剑飞梅岭夜吟诗。明年有约重来否，一骑红尘贡荔枝。
芦苇萧森古渡头，征鞍卸却上孤舟。烟笼古木猿啼夜，月印平沙雁叫秋。砧杵远闻添客泪，鼓鼙才动起人愁。当年击筑悲歌处，一片寒光凝不流。
万里溟蒙起战埃，翩翩勒马出金台。同君远使山头去，如朕亲行岳顶来。野庙横斜挨老树，古碑颠倒枕荒苔。瞻天只有丹心在，香篆炉熏达九垓。
华山山木乱纷纷，铁锁垂垂袅袅猿。石齿齿前光烁烁，壁岩岩后势奔奔。奇奇怪怪云根耸，鬰鬰葱葱雾气昏。上上上头仍上上，最高高处有乾坤。
蹇柏枯松枕庙门，独瞻遗像酹清尊。紫芝奕奕浮香气，碧草纤纤没烧痕。羽翼已成犹有说，腹心相视更何言。高歌一曲归来隠，静看山禽哺子孙。
寒芦风飒飒，时节近昏黄。木脱千山瘦，江空一水长。云高鹏北运，天阔雁南翔。读尽焚舟赋，持觞酹子桑。
岩岩路径入空蒙，中有幽人旧日宫。野草败垣供暮雨，断碑古木管秋风。山川融结千年秀，天地包笼一世雄。从此不须高索价，高名过眼总飘蓬。
我登天坛山，洒然清吟目。群峰如儿孙，罗列三十六。支藤陟曾巅，中有少室屋。山人化飞仙，庭除生苜蓿。古碑野火烧，剥落字难读。雏鹿卧幽岩，孤鸟响空谷。解鞍小迟留，偷闲半日足。长啸归去来，题诗纪幽独。
祖龙筑长城，雄关百二所。阿房高接天，六国收歌女。跨海觅仙方，蓬莱眇何许。欲为不死人，万代秦宫主。风吹鲍鱼腥，兹事竟虚语。乾坤反掌间，山河泪如雨。谁怜素车儿，奉玺纳季父。楚人斩关来，一炬成焦土。空余此余基，千秋泣禾黍。
日西来到洛阳城，下马桥边信步行。红紫已无花烂漫，青黄只有草从横。风吹渭水秋砧急，月满秦川夜柝清。我醉欲眠眠不得，更听人唱楚歌声。
霓裳惊破出宫门，马上香罗拭泪痕。到此竟为山下鬼，不堪鞞鼓似招魂。
芒芒北邙山，高坟尽无主。惟有石麒麟，相向立秋雨。
白杨猎猎柳青青，怒浪高低不肯平。一自尧夫分手后，更无人听杜鹃声。
一夜春寒事可知，海棠无地避风吹。温泉自向东流去，不管飞红出禁池。
夜凉金气转凄其，正是羁孤不寐时。千古伤心南渡曲，一襟清泪北征诗。霜凝鞞鼓星横剑，风卷旌旗月满巵。旅雁已离榆塞去，帛书摇曳过江迟。
西风吹我度函关，古壑泉声静自闲。老子骑牛沙上去，仙人化鹤苑中还。断崖木脱悬残日，绝域云横失好山。旧说度关珠履客，一声鸡唱翠微间。
蔽日乌云拨不开，昏昏勒马度关来。绿芜迳路人千里，黄叶邮亭酒一杯。事去空垂悲国泪，愁来莫上望乡台。桃林塞外秋风起，大漠天寒鬼哭哀。
峻岭登临最上层，飞埃漠漠草棱棱。百年世路多翻覆，千古河山几废兴。红树青烟秦祖陇，黄茅白苇汉家陵。因思马上昌黎伯，回首云横泪湿膺。
寒更客起卷花毡，又勒青骢过玉田。一匊归心千涧外，十分秋思两峰前。蓝关月冷猿啼木，秦岭风高雁贴天。北望茂陵应咫尺，髑髅沙白草芊芊。
客行天地中，嵩峰何突兀。鸟道阻且修，马烦行复歇。一入玉女窗，便觉幽兴发。好鸟鸣嘤嘤，细草乱如髪。石城荫青松，琼壁白喷雪。中有神圣居，飞甍半摧折。宝绘翳苔莓，古碑字亦灭。莫辩千载事，焉能踏仙辙。徒有感慨怀，脉脉泪不绝。
行行太室峰，秋声若鸣镝。流目瞩崎岖，蓬莱应咫尺。上有神仙区，下有穆王宅。徘徊复徘徊，泫然感畴昔。八骏不重来，秋山空月白。安得会璆韶，共作瑶池客。
长河界破东南天，怒涛日夜如奔川。此行适逢七月夕，妖氛散作空中烟。牛郎织女涉清浅，支机石上今何年。扬帆一纵万里目，身世恍若槎中仙。仰看银河忽倒泻，月明风露何娟娟。狂来拔剑斫河水，欲与祖逖争雄鞭。扣舷把酒酹河伯，低头细看河清涟。平生此怀具已久，到此欲说空回旋。嗟予不晓神灵意，咫尺雷雨心茫然。
寻僧入相国寺，领客过太师桥。行到汴隄西畔，柳阴阴处鱼跳。
楚狂醉歌歌正发，更上梁台望明月。朔风猎猎吹我衣，绝代佳人皎如雪。搥羯鼓，弹箜篌，烹羊宰牛坐糟丘，一笑再笑扬清讴。遥看汴水波声小，锦櫂忘还事多少。昨日金明池上来，艮岳凄凉麋鹿遶。麦青青，黍离离，万年枝上鸦乱啼。二龙北狩不复返，六龙南渡无还期。金铜泪迸露盘湿，画阑桂柱酸风急。鸠居鹊构苍隼入，蛇出燕巢白狐立。东南地陷妖氛黑，双凤高飞海南陌。吴山日落天沈沈，母子同行向天北。关河万里雨露深，小儒何必悲苦辛。归来耳热忘头白，买笑挥金莫相失。呼奚奴，吹觱篥，美人纵复横，今夕复何夕。楚狂醉歌歌欲辍，老猿为我啼竹裂。
呜呼再歌兮花满台，好月为我光徘徊。人生在世不满百，纷华过眼皆成灰。夷山青青汴水绿，西北高楼咽丝竹。美人十指纤如玉，为我行觞歌一曲。含宫嚼征当窗牖，露脚斜飞湿杨柳。就中有客话陈桥，如此山河落人手。客且住，听我语，楚汉中分两丘土。七雄争战总尘埃，三国鶑花浩无主。咸阳宫殿不复都，华清池沼温泉枯。世间兴废奔如电，沧海桑田几回变。人生得意且尽欢，何须苦苦为高官。人生有命且行乐，何必区区叹牢落。遮莫金章与玉珂，何如桐江披钓蓑。遮莫貂蝉贵此身，何如柴桑漉酒巾。君不见海上看羊手持节，饥来和雪和毡囓。又不见饭颗山头人见嗤，愁吟痛饮真吾师。美人美人劝我酒，有客有客听我歌。须臾客醉美人睡，我亦不知天与地。呜呼再歌兮无人听，月自落兮酒未醒。
玉简投潭洞，金樽出石隈。龙光蟠窟宅，蜃气结楼台。卷地风雷起，掀天雨雹来。人间为济渎，水底即蓬莱。
奉出天家一瓣香，著鞭东鲁谒灵光。堂堂圣像垂龙衮，济济贤生列雁行。屋壁诗书今绝响，衣冠人物只堪伤。可怜杏老空坛上，惟有寒鸦噪夕阳。
敕使联镳上翠岑，飞泉跃涧吼雷音。凌高一览知天远，迂曲千蹊觉洞深。龙蛰沧溟蛟舞壑，枭横碧落凤归林。山灵护得神祠在，苔蚀秦碑古树阴。
一从得玉旨，勒马幽燕起。河北与河南，一万五千里。
午夜红云满太清，晓来王母下瑶京。日从万岁山头出，人在九重天上行。
羯鼓喧吴越，伤心国破时。雨阑花洒泪，烟苑柳颦眉。事去千年速，愁来一死迟。旧臣相吊后，寒月堕燕支。
大漠阴风起，羁孤血泪县。忽闻天下母，已赴月中仙。哀乐浮云外，荣枯逝水前。遗书乞骸骨，归葬越山边。
提刑辞宋国，奉使到燕都。入贡能全璧，怀归不献图。看羊居北海，化鹤返西湖。楚客歌哀些，临棺奠酒壶。
吴国生如梦，幽州死未寒。金闺诗卷在，玉案道书闲。苦雾蒙丹旐，酸风射素棺。人间无葬地，海上有仙山。
大王无起日，草木尽伤悲。生在太平世，死当离乱时。南冠流远路，北面幸全尸。旧客行霜霰，呼天泪湿麾。
崖山禽得到燕山，此老从容就义难。生愧夷齐尚周粟，死同巡远只唐官。雪平绝塞魂何往，月满通衢骨未寒。一剑固知公所欠，要留青史与人看。
木老西天去，袈裟说梵文。生前从此别，去后不相闻。忍听北方雁，愁看西域云。永怀心未已，梁月白纷纷。
南国旧王母，西方新世尊。头颅归妙相，富贵悟空门。传法优婆域，诵经孤独园。夜阑清磬罢，趺坐雪花繁。
客路相逢在异乡，佐尊先得杜韦娘。舞回锦臂花争艳，醉吸金波月鬬光。他日未忘今日乐，老年须记少年狂。五陵游侠休相笑，归去奚奴有锦囊。
君把酒，听我歌。君不见陌上桑，鹑奔奔兮鹊疆疆。高堂今夕灯烛光，燕姝赵女吹笙簧。君把酒，听我歌。美人美人美如此，倾城倾国良有以。周惑褒姒烽火起，纣惑妲己贤人死。君把酒，听我歌。汉家之乱吕太后，唐家之乱武则天。魏公铜台化焦土，隋炀月殿成飞烟。君把酒，听我歌。美人美人色可食，美人美人笑可爱。美人命薄争奈何，美人色衰相弃背。美人一笑难再得，美人绝色今何在。君不见马嵬坡下杨太真，天生尤物不足珍。那及唐虞九妇人，千古万古名不湮。
我把酒，听君歌。美人娟娟花灼灼，月照金樽光绰约。有酒有歌君亦愁，把酒听歌君亦乐。我有鹦鹉杯，君有鸬鹚杓。一杯一杯复一杯，酒尽还沽共君酌。我把酒，听君歌。天不荒，地不老，人生百年休草草。对花对酒且高歌，盖世功名亦枯槁。满堂金玉守者谁，万事何如酒杯好。君不见巢父许由空洗耳，伯夷叔齐空饿死。范蠡扁舟挟西子，五湖风浪兼天起。又不见相如怀璧空归来，廉颇善饭何壮哉。谢安携妓入东山，苍生望望霖雨干。把酒劝君饮，请君为我歌。燕昭筑台金满地，郭隗登台多意气。刘琨梦里起听鸡，班超万里封侯归。君不见浣花溪头老翁哭，白首为儒守茅屋。
出自蓟门行，行行望天北。何处愁杀人，黑风走沙石。华裾者谁子，意气万人敌。金鞍鞁白马，奋飞虎生翼。书生尔何为，不草相如檄。徒有经济心，壮年已斑白。
泸沟桥下水泠泠，落木无边秋正清。牛马乱铺黄帝野，鹰鹯高摩涿州城。柳亭日射旌旗影，花馆风传鼓吹声。归客偶然舒望眼，酒边触景又诗成。
使君数问夜如何，灯烛高张照绮罗。白酒千杯浇客醉，红粧一面恼人多。风烟漠漠庭前树，霜月娟娟沼内荷。驿吏出门相语及，城南便是滹沱河。
荒亭驻马酌金罍，风卷黄埃丑上来。满地山河无汉业，赵州留得古云台。
卫州三十里，荒墩草无数。忽听路人言，此葬比干处。下马拊石碑，三叹不能去。斐然成歌章，聊书墓头树。我吊比干心，不吊比干墓。世间贤与愚，同尽成黄土。斯人亦人尔，千千万万古。
今夜宿封丘，明朝过汴州。云横遮远塞，水落见长洲。树折枣初剥，藤枯瓜未收。倾囊沽一斗，聊以慰羁愁。
假山虽假总非真，未必中间可隠身。若使此山身可隠，上皇不作远行人。
重到扬州十载余，画桥雨过月模糊。后皇庙里花何在，炀帝隄边柳亦枯。陂麦青青嘶乱马，城芜冉冉落群乌。人生聚散愁无尽，且小停鞭向酒罏。
只见空城不见台，客行搔首重徘徊。风云旧日龙南渡，宇宙新秋雁北来。三国衣冠同草莽，六朝宫殿总尘埃。交游相见休相问，把手江头且一杯。
草没高台凤不游，大江日夜自东流。齐梁地废鸦千树，王谢家空蚁一丘。骑马僧争淮口渡，捕鱼人据石头洲。玉箫声断悲风起，不见长安李白愁。
石头城上小徘徊，世换僧残寺已灰。地接汴淮山北去，江吞吴越水东来。健鱼奋鬣随蛟舞，快鹘翻身猎雁回。一片降旗千古泪，前人留与后人哀。
夜泊青山下，江空不受尘。只看波底月，便是谪仙人。
百尺凌歊事已非，古碑岩畔上苔衣。禁园风暖草争发，废殿雨寒花乱飞。海北天高鹏得运，江南春尽雁知归。三千歌舞今何处，惟有姑溪遶翠微。
平生英烈世无双，汉骑飞来肯受降。早与虞姬帐下死，不教战血到乌江。
博徒无计解其纷，夜半鸣钲溃万军。鲁港朔风掀恶浪，吴山寒日翳愁云。周褒媚己终亡国，孟德欺孤忍负君。大木已颠天柱折，钱塘江上雁成群。
星江彼此系行舟，我向南州君北州。彭泽初归元亮醉，沙场远使子卿愁。人生离合花间蝶，世事浮沉柳外鸥。明日沾襟各分手，相思何处倚高楼。
豫章门外尽青原，高阁临江喜尚存。鶑舌澜翻嘲鹤静，鸥心恬淡厌蛙喧。绿波淼淼投书渚，翠竹森森写韵轩。约客不来人已远，满天风雨又黄昏。
羊角山高锁战尘，春风吹草绿孤城。鹊巢逊与鸠夫妇，燕幙能容雁弟兄。今古废兴棋一著，萍蓬聚散酒三行。悲歌曲尽故人去，笛响长江月正明。
不弹长铗叹无车，独倚枯筇面碧虚。兵破乡村人住少，火烧桥道客行疏。云低天阔鹰呼隼，水落溪喧獭趁鱼。东骛西驰归未得，明朝又是岁将除。
十年牢落走穷荒，万里归来行路长。坐上佳宾能鼓瑟，窗前细雨好烧香。武淹某泽常思汉，甫寓鄜州只念唐。秉烛相看真梦寐，夜阑无语意茫茫。
滩沙叠叠是潮痕，古木苍然叫断猿。此老不干天子贵，故人方讶布衣尊。雨甜春水鱼龙动，风暖寒林鸟雀喧。我恰扁舟台下过，桐花香处月黄昏。
踯躅吞声泪暗倾，杖藜徐步浙江行。青芜古路人烟绝，绿树新墟鬼火明。事去玉环沈异域，愁来金盌出佳城。十年草木都糜烂，留得南枝照浅清。
朱甍突兀倚云寒，潮打孤城寂寞还。荒草断烟新驿路，夕阳古木旧江山。英雄聚散阑干外，今古兴亡欸乃间。一曲尊前空击剑，西风白髪泪斑斑。
偶携降帜立诗坛，剪烛西窗共笑欢。落魄苏秦今席煖，猖狂阮籍尚毡寒。山中客老干茎白，海上人归一寸丹。世事本来愁不得，乾坤只好醉时看。
湖上悲风舞白杨，英雄凋尽只堪伤。花飞废苑怜铜马，草没荒坟卧石羊。人在醉中春已晚，客于愁处日偏长。林西楼观青红湿，又逊僧官燕梵王。
高堂寂寞半开门，草没颓墙竹满园。雨过湖天笼白昼，云归山市锁黄昏。忘机今古鸥来往，说梦兴亡燕语言。行尽六桥吟更好，万松岭上一声猿。
十载高居白玉堂，陈情一表乞还乡。孤云落日渡辽水，匹马西风上太行。行橐尚留官里俸，赐衣犹带御前香。只今对客难为答，千古中原话柄长。
昔年同辇载花仙，此日登楼籍妓员。恩赐舞衣香未歇，御书歌扇墨犹鲜。碧云翼翼金钗滑，红雪翩翩玉珮圆。却把向来供奉曲，酒边对客续朱弦。
杜陵清瘦不禁寒，白髪萧萧强笑欢。阶下决明难独立，庭前甘菊好谁看。一钱留得囊羞涩，九日沽来酒带酸。却忆大明朝谒罢，紫萸擎出赐千官。
文江别后又三年，别后三年诗几篇。老去莫思身外事，命穷甘作饮中仙。天阴雨湿龙归海，云淡风轻鹤在田。回首西湖湖上路，新蒲细柳为谁妍。
南浦亭边话别时，扁舟东下浙江湄。徧将越国千年事，吟作钱塘百咏诗。无火可能烧莽卓，有刀恨不斩高斯。五陵佳气飞扬尽，泪洒西风两鬓丝。
白髪今如此，无依实可怜。圣恩空旧想，佛相又新圆。镜晓容颜别，钟昏梦寐悬。百年心上事，怀古泪涟涟。
万里远行役，十年良可哀。前辈古风在，故人今雨来。绝口不言事，挽须惟把杯。种得碧梧树，春风花自开。
抱琴曾北向，弹铗复南图。李泌游衡岳，知章赐鉴湖。柱头仙是鹤，濠上子非鱼。此夜同联鼎，他年莫寄书。
十年南北竞，故旧几人存。兵后谁知我，城中独见君。东湖徐孺宅，北海孔融樽。宛转留春意，吟诗到夜分。
丙子正月十有三，挝鞞伐鼓下江南。臯亭山上青烟起，宰执相看似醉酣。
万马如云在外间，玉阶仙仗罢趋班。三宫北面议方定，遣使臯亭慰伯颜。
殿上群臣默不言，伯颜丞相趣降笺。三宫共在珠帘下，万骑虬须遶殿前。
谢了天恩出内门，驾前喝道上将军。白旄黄钺分行立，一点猩红似幼君。
一匊吴山在眼中，楼台累累间青红。锦颿后夜烟江上，手抱琵琶忆故宫。
北望燕云不尽头，大江东去水悠悠。夕阳一片寒鸦外，目断东西四百州。
十数年来国事乖，大臣无计逐时挨。三宫今日燕山去，春草萋萋上玉阶。
锦颿高揭绣帘开，鼍鼓声悲凤管哀。月子纤纤云里见，吴江不尽暮潮来。
一出宫门上画船，红红白白艳神仙。山长水远愁无那，又见江南月上弦。
太湖风起浪头高，锦柁摇摇坐不牢。靠著篷窗垂两目，船头船尾烂弓刀。
昨夜三更泪湿腮，伍胥何事梦中来。三宫从此相分别，自勒潮头白马回。
受降城下草离离，寒食清明只自悲。汉寝秦陵何处在，鶑花无主雨如丝。
金陵昨夜有降书，更说扬州一战输。淮北淮南清未了，又添军马下东吴。
铁瓮城头马乱嘶，金陵城下砲如飞。黑风卷地鼓鼙急，昨夜常州又受围。
晓来宫櫂去如飞，掠削鬟云浅画眉。风雨凄凄能自遣，三三五五坐弹棋。
暮雨潇潇酒力微，江头杨柳正依依。宫娥抱膝船窗坐，红泪千行湿绣衣。
晓鬓鬅松懒不梳，忽听人说是南徐。手中明镜抛船上，半揭篷窗看打鱼。
京口沿河卖酒家，东边杨柳北边花。柳摇花谢人分散，一向天涯一海涯。
满船明月夜鸣榔，船上宫人烧夜香。好是烧香得神力，片帆稳送到渔阳。
一片淮山落照中，开船忽遇打头风。行军元帅传言语，别拨官军下浙东。
扬子江头潮退迟，三宫船傍钓鱼矶。须臾风定过江去，不奈林间杜宇啼。
一半淮江半浙江，怒潮日夜自相撞。扬州昨夜军书至，说道淮安未肯降。
晓来潮信暂相留，满耳惊涛愁复愁。月殿不知何处在，锦帆摇曳到扬州。
金屋煌煌丽九天，朝歌夜舞艳神仙。寻常只道西湖好，不识淮南是极边。
风雨声中听櫂歌，山炰野馔奈愁何。雪花淮白甜如蜜，不减江珧滋味多。
九出琼花一夜开，无双亭曲小徘徊。可怜后土空祠宇，望断韦郎不见来。
两淮战鼓不停挝，万骑精兵赛夜叉。破阵焚舟弹指顷，汉人犹悮夏爷爷。
官军两岸护龙舟，麦饭鱼羹进不休。宫女垂头空作恶，暗抛珠泪落船头。
都人不识有干戈，罗绮丛中乐事多。一夜月明天漠漠，汉人歌罢楚人歌。
太皇太后过江都，遥指淮山似画图。抛却故家风雨外，夜来归梦绕西湖。
万骑横江泣鼓鞞，千枝画角一行吹。淮南今夜好明月，船上美人空泪垂。
芦荻飕飕风乱吹，战场白骨暴沙泥。淮南兵后人烟绝，新鬼啾啾旧鬼啼。
不堪回首泪盈盈，万里淮河听雨声。莫问萍虀并豆粥，且餐麦饭与鱼羹。
宰执连镳向北行，淮南夜夜鬼灯青。虽然适意无南北，生死难逃筛下星。
更阑炙烛绣簷遮，卸却金钿与翠花。心似乱丝眠不得，江楼中夜咽悲笳。
两淮极目草芊芊，野渡灰余屋数椽。兵马渡江人走尽，民船拘敛作官船。
宫人清夜按瑶琴，不识明妃出塞心。十八拍中无限恨，转弦又奏广陵音。
青天澹澹月荒荒，两岸淮田尽战场。宫女不眠开眼坐，更听人唱哭襄阳。
翠鬟半亸倦梳粧，杨柳风前阵阵凉。弦索懒拈缩纤手，龙涎犹嚼口脂香。
凤管龙笙处处吹，都民欣乐太平时。宫娥不识兴亡事，犹唱宣和御制词。
可怜河畔草青青，锦缆牵江且缓行。爱此淮南山水好，问天乞得片时晴。
丞相催人急放舟，舟中儿女泪交流。淮南渐远波声小，犹见扬州望火楼。
拨尽琵琶意欲悲，新愁旧梦两依依。江楼吹笛三更后，细雨灯前醉玉妃。
篷窗倚坐酒微酣，淮水无波似蔚蓝。双橹咿哑摇不住，望中犹自是江南。
销金帐下忽天明，梦里无情亦有情。何处乱山可埋骨，暂时相对坐调笙。
宫人夜泊近人家，瞥见红榴三四丫。犹说初离行在所，玉阑无数牡丹花。
丝雨绵云五月寒，淮堧遗老笑儒冠。行军元帅来相探，折送驼峰炙一盘。
江头杨柳舞婆娑，万马成群啮短莎。北客醉中齐拍手，隔船又唱采茶歌。
长淮风定浪涛宽，锦櫂摇摇上下湾。兵后人烟绝稀少，可胜战骨白如山。
使臣开闸过高邮，杨柳丝丝拂去舟。宫女开篷犹自笑，闲抛金弹打沙鸥。
邵伯津头闸未开，山城鼓角不胜哀。一川霞锦供行客，且掬荷香进酒杯。
北风吹雨入篷间，宫女腰肢瘦怯寒。阿监隔船相借问，计程今日到淮安。
宝应城南柳数枝，葭墙艾席是民居。眼前境逆没诗兴，忽有小舟来卖鱼。
船泊邳州古岸傍，斜风细雨送昏黄。美人十二船中坐，犹把金猊炷好香。
徐州城上觅黄楼，四壁诗章读不休。更欲登台看戏马，州官携酒共嬉游。
歌风台畔水沄沄，地面官人餽酒荤。宫女上船嬉一霎，不禁尘土污衣裙。
新济州来旧济州，柳门西畔两三鸥。酒边笑谑消长日，弄竹弹丝尽胜流。
一更船泊郓州城，城外巡军夜柝鸣。如此月圆如此客，犹能把酒到天明。
琵琶切切更嘈嘈，高柳群蝉遂不号。一片夕阳无限好，汶河西上酒楼高。
锦帆百幅碍斜阳，遥望陵州里许长。车马争驰迎把盏，走来船上看花娘。
兀兀篷窗坐似禅，景州城外更凄然。官河宛转无风力，马曳馿拖鼓子船。
灌州河水曲如弓，青草坪边路向东。船过州南忽奇绝，一如湖上藕花风。
船到沧州且少留，客来同上酒家楼。沿河树折枣初剥，满地藤枯瓜未收。
牙樯暂住献州城，鹭去鸥来管送迎。卧笑宫人掷骰子，金钱痴咒卜输赢。
日中转柁到河间，万里羁人强自宽。此夜此歌如此酒，长安月色好谁看。
长芦转柁是通津，尽是东西南北人。日暮烟花箫鼓閙，红楼烂醉楚州春。
恰到杨村旧马头，北风吹雨便成秋。呜呜鬼物败人兴，掩却篷窗且睡休。
满朝宰相出通州，迎接三宫晏不休。六十里天围锦帐，素车白马月中游。
会同馆里紫蒙茸，兰麝飘来阵阵风。箫鼓沸天回雁舞，黄罗帐幔燕三宫。
皇帝初开第一筵，天颜问劳思绵绵。大元皇后同茶饭，宴罢归来月满天。
第二筵开入九重，君王把酒劝三宫。驼峰割罢行酥酪，又进雕盘嫩韭葱。
第三筵开在蓬莱，丞相行杯不放杯。割马烧羊熬解粥，三宫宴罢谢恩回。
第四排筵在广寒，葡萄酒酿色如丹。并刀细割天鸡肉，宴罢归来月满鞍。
第五华筵正大宫，辘轳引酒吸长虹。金盘堆起胡羊肉，御指三千响碧空。
第六筵开在禁庭，蒸麋烧鹿荐杯行。三宫满饮天颜喜，月下笙歌入旧城。
第七筵排极整齐，三宫游处软舆提。杏浆新沃烧熊肉，更进鹌鹑野雉鸡。
第八筵开在北亭，三宫丰燕已恩荣。诸行百戏都呈艺，乐局伶官叫点名。
第九筵开尽帝妃，三宫端坐受金巵。须臾殿上都酣醉，拍手高歌舞雁儿。
第十琼筵敞禁庭，两厢丞相把壶瓶。君王自劝三宫酒，更送天香近玉屏。
一人不杀谢乾坤，万里来来谒帝阍。高下受官随品从，九流艺术亦沾恩。
僧道恩荣已受封，上庠儒者亦恩隆。福王又拜平原郡，幼主新封瀛国公。
金屋粧成物色新，三宫日用御厨珍。其余宫女千余个，分嫁幽州老斵轮。
每月支粮万石钧，日支羊肉六千斤。御厨请给葡萄酒，别赐天鹅与野麕。
三宫寝室异香飘，貂鼠毡帘锦绣标。花毯褥裀三万件，织金凤被八千条。
客中忽忽又重阳，满酌葡萄当菊觞。谢后已叨新圣旨，谢家田土免输粮。
雪里天家赐炕羊，两壶九酝紫霞觞。三宫夜给千条烛，更赐高丽黑玉香。
万里修途似梦中，天家赐予意无穷。昭仪别馆香云煖，自把诗书授国公。
万里羁孤夜忆家，边城吹角更吹笳。须臾敕使传言语，今日天庭赏雪花。
雪子飞飞塞面寒，地炉石炭共团栾。天家赐酒十银瓮，熊掌天鹅三玉盘。
江南郡守列金阶，内里华筵日日排。文武官僚多二品，还乡尽带虎头牌。
四川昝帅尚麤豪，万马来燕贡一遭。奏授虎符三百面，内家更赐织金袍。
九重蕡烛照帘栊，三殿乘舆去贺冬。金面垂慈多喜色，史官书瑞奏年丰。
晓望燕云正雪天，闭门毡帐恣高眠。内家遗钞三千锭，添赐三宫日用钱。
东宫雪里燕三宫，妃子殷勤把酒钟。百十箜篌弹玉指，两行珠翠击金镛。
夜来酒醒四更过，渐觉衾裯冷气多。踏雪敲门双敕使，传言太子送天鹅。
两下金幱障御阶，异香缥缈五门开。都人罢市从容立，迎接南朝驸马来。
杭州万里到幽州，百咏歌成意未休。燕玉偶然通一笑，歌喉宛转作吴讴。
淮南西畔草离离，万檝千艘水上飞。旗帜蔽江金鼓震，伯颜丞相过江时。
东南半壁日昏昏，万骑临轩趣幼君。三十六宫随辇去，不堪回首望吴云。
一阵西风满地烟，千军万马浙江边。官司把断西兴渡，要夺渔船作战船。
两峰云锁几时开，昨夜京城战鼓哀。渔父生来载歌舞，满头白髪见兵来。
秋风吹雨暗天涯，越鸟巢翻何以家。岭上万松都斫尽，西湖新路欲排叉。
师相平章误我朝，千秋万古恨难销。萧墙祸起非今日，不赏军功在断桥。
苍生恸哭入云霄，内苑琼林已作樵。打断六更天未晓，禁庭两桁籸盘烧。
鲁港当年傀儡场，六军尽笑贾平章。三声锣响三更后，不见人呼大魏王。
脱却黄袍心莫欺，魏王事业止于斯。孤舟走过扬州去，表奏朝廷乞太师。
贾庙巍巍尽敕封，秦齐两国受恩同。木棉庵下无依鬼，合策麒麟第一功。
集芳园里策奇功，丞相南行面发红。留得紫绵三百曲，风吹雨打并成空。
群臣上疏纳忠言，国害分明在目前。只论平章行不法，公田之后又私田。
甲子初秋柳宿乖，皇天无雨只空雷。正当七月初三夜，帝劝长星酒一杯。
丝风毛雨共凄凉，燕子楼空恨恨长。今日客逢新酒熟，夜来春去落花忙。
月夜湖歌歌正长，船来船去水茫茫。上塘歌了下塘唱，更唱吴王与越王。
昨梦吴山阆苑开，风吹仙乐下瑶台。翠围红阵知多少，半揭珠帘看驾来。
鼇山灯月照人嬉，宣德门前万玉姬。记得那年三五夜，快行擎驾倒行归。
内湖三月赏新荷，锦缆龙舟缓缓拖。醉里君王宣乐部，隔花教唱采莲歌。
年年宫柳好春光，百啭黄鹂绕建章。冶杏夭桃红胜锦，牡丹屏里燕诸王。
昔梦吴山列御筵，三千宫女烛金莲。而今莫说梦中梦，梦里吴山只自怜。
我宋麒麟阁，公当向上名。出师休背主，誓死莫偷生。社稷逢今日，英雄在此行。忽为儿女态，一笑欲倾城。
夜半槌金鼓，南边事已休。三军坑鲁港，一舸走扬州。星殒天应泣，江喧地欲流。欺孤生异志，回首媿巢由。
钱塘江上雨初干，风入端门阵阵酸。万马乱嘶临警跸，三宫垂泪湿铃鸾。童儿空想追徐福，疠鬼终朝灭贺兰。苦议和亲休练卒，婵娟剩遣嫁呼韩。
皎皎千婵娟，盈盈翠红围。辇来路迢递，梳鬟理征衣。复采鸳鸯花，缀之连理枝。忧愁忽已失，欢乐当自兹。君王不重色，安肯留金闺。再令出宫掖，相看泪交垂。分配老斵轮，强颜相追随。旧恩弃如土，新宠岂所宜。谁谓事当尔，苦乐心自知。含情理金徽，烦声乱朱丝。一弹丹凤离，再弹黄鹄飞。已恨听者少，更伤知音稀。吞声不忍哭，寄曲宣余悲。可怜薄命身，万里荣华衰。江南天一涯，流落将安归。向来承恩地，月落夜乌啼。
北风吹我上金台，忍见蛾眉堕马嵬。宴罢蟠桃王母去，江南肠断贺方回。
燕姬压酒春宵永，列炬摇光拂红影。银鸭香烘云母屏，绮窗绣阁流芳馨。脆管声含兰气娇，凤钗拖颈乌云飘。锦瑟无端促弦急，纤蛾敛翠翻成泣。雕笼啁哳鸡鸣早，一笑红颜镜中老。
万里阴寒泪欲流，暂时欢笑且忘忧。已呼赤脚来烹雁，更遣苍头为割牛。燕伎女来情不恶，鲁男子在话难投。却怜半夜朝天去，霜瓦差差十二楼。
天子出猎山之东，臂鹰健卒豪且雄。我欲从之出云中，坐看万马如游龙。
月到荆江上，轻帆莫远扬。水摇龙影动，风送雁声长。北斗回秋柄，南辰耿夜光。徘徊舒一啸，诗兴落潇湘。
重到巴陵秋正清，岳阳城下系孤舲。江湖万里水云阔，天地一凉河汉明。月出洞庭鱼婢舞，气蒸云梦雁奴腥。篙工又鼓潇湘柁，渔笛渔榔上下鸣。
蜀道难行高接天，秦关勒马望西川。峨眉崒嵂知何处，剑阁崔巍若个边。
洞庭过了浪犹高，河伯欣然止怒涛。傍岸买鱼仍问米，登楼呼酒更持螯。湘汀暮雨幽兰湿，野渡寒风古树号。诗到巴陵吟不得，屈原千古有离骚。
锦城满目是烟花，处处红楼卖酒家。坐看浮云横玉垒，行观流水荡金沙。巴童栈道骑高马，蜀卒城门射老鸦。见说近来多盗跖，夜深战鼓不停挝。
燕云远使栈云间，便遣郫筒助客欢。闪闪白鱼来丙穴，绵绵紫鹤出巴山。神仙缥缈艳金屋，城郭繁华号锦官。万里桥西一回首，黑云遮断剑门关。
益州歌妓许冬冬，客里相逢似燕鸿。醉拥蜀琴抽白雪，舞回班扇割西风。山炰野馔荒山里，浪蘂浮花古寺中。偶尔留连借余景，出门一笑夕阳红。
歇马隆州借夕凉，壶中薄酒似酸汤。城濠寨屋偏栽柳，市井人家却种桑。官逼税粮多作孽，民穷田土尽抛荒。年来士子多差役，隶籍盐场与锦坊。
我到彭州酒一觞，遗儒相与话凄凉。渡江九庙归尘土，出塞三宫坐雪霜。岐路茫茫空望眼，兴亡滚滚入愁肠。此行历尽艰难处，明日繁华是锦乡。
彭州昔号小成都，城市繁华锦不如。尚有遗儒头雪白，见人犹自问诗书。
彭州又曰牡丹乡，花月人称小雒阳。自笑我来逢八月，手攀枯干举清觞。
马踏巉岩缓著鞭，汉州城外看青天。云横叠嶂吞残日，风卷崇冈起晓烟。地拔翠峰森似笋，溪明锦石小如钱。官邮睡足出门去，信口语言诗未圆。
绵州八月秋气深，芙蓉溪上花阴阴。使君唤船复载酒，书生快意仍长吟。击鼓吹笙欢客饮，脱巾露髪看日沈。归来不知其所往，但见月高松树林。
锦城飞马过青城，无奈风声更雨声。一夜不眠何似者，筹花赌酒到天明。
槎牙鸟道没人烟，狼虎交横马不前。回首青山藏白跖，万州城下草连天。
铁作篙师铁作舟，风撞浪涌可无忧。林间麋鹿遥相望，峡里蛟龙横不休。目断吊桥空悄悄，头昏伏枕自悠悠。锦城秋色追随尽，好处山川更一游。
晓立验樯乌，时闻鸟兽呼。斯须风力健，遮莫水程迂。赤岸石稠叠，白盐山独孤。眼前犹有险，不尽更危途。
复作泸州去，轻舟疾复徐。峡深藏虎豹，谷暗隠樵渔。西望青羌远，南瞻白帝迂。晴岚侵簟枕，寒露湿衣裾。野沼荷将尽，山园荔已疏。长官相见后，置酒斫鲸鱼。
醉倚高楼上，裁诗得五言。蚕丛云羃羃，鸟道月昏昏。妓女吹金管，庖丁洗玉盆。客痴浑不寐，府主更开樽。
豪士家园为我开，树头树底锦堆堆。书生大嚼真快意，不枉戎州走一回。
锦荔戎州第一奇，大如鸡子压枝垂。金刀剪下三千颗，对客从容把酒巵。
害马劳人事已灰，长安无复使臣来。满园蓊蔚千千树，尽是杨妃死后栽。
锦树高枝种万窠，岁收百斛足生涯。八钱买得一斤重，鲁直诗中特地夸。
锦壳中间玉一团，树高数丈实难攀。泸戎颗颗甜如蜜，夔梓累累味薄酸。
潼江待我洗吟眸，如此江山是胜游。红袖鬬歌才拍手，绿鬟对舞尽缠头。箜篌急撚风生座，鼙鼓连挝月上楼。一夜不眠鸡戒晓，又骑铺马过绵州。
秋风吹我入兴元，下马荒邮倚竹门。诗句未成云渡水，酒杯方举月临轩。山川寂寞非常态，市井萧条似破村。官吏不仁多酷虐，逃民饿死弃儿孙。
云栈遥遥马不前，风吹红树带青烟。城因兵破悭歌舞，民为官差失井田。岩谷搜罗追猎户，江湖刻剥及渔船。酒边父老犹能说，五十年前好四川。
雁山突兀插青天，剑阁西来接剑泉。如此江山快人意，满船载酒下潼川。
阆州城南海棠溪，客子不可无新诗。正嫌风搅浪花碎，更被雨冲云叶垂。野鸥出没底心性，山禽飞舞犹威仪。江南或问阆州景，锦屏山水天下奇。
凤州山馆有清辉，古木扶疏散陆离。红尾锦鸡鸣古埭，绿头花鸭荡幽池。荷声策策秋来后，桂影团团月上时。病马啮荄思故枥，惊乌绕树宿何枝。三分割据人如梦，满目兴亡客自痴。走笔成诗聊纪实，岷峨风土出蹲鸱。
凤州南去是南岐，大散横盘势更危。跃马紫金河畔路，万株杨柳撒金丝。
去路迢迢入两当，三千三百到华阳。黄花川上黄花驿，千百猿声断客肠。
莲府公卿拜后尘，手持优诏挂朱轮。从军幕下三千客，闻礼庭中七十人。饰帐丽词推北巷，画堂清乐掩南邻。岂同王谢山阴会，空叙流杯醉暮春。
燕台同看雪花天，别后音书雁不传。紫阁笑谈为职长，彤闱朝谒在班前。挥毫屡扫三千字，把酒时呼十四弦。闻已挂冠归故里，尚方宣赐钞成船。
久谓儒冠误，穷愁方弃书。十年心不展，万里意何如。司马归无屋，冯驩出有车。吾曹犹未化，烂醉且穹庐。
食既弹长铗，囊悬少错刀。功名须汝辈，诗酒且吾曹。强项贫而乐，扬眉气自豪。北来鱼字密，南去雁书高。拟折渊明柳，重寻梦得桃。明珠忽委赠，价重九方臯。
庐山五老，招我此行。我琴不鼓，无亏无成。
两鬓萧萧不耐秋，兴来今日谒公侯。舞余燕玉锦缠头，又著红靴踢绣毬。
秦淮浪白蒋山青，西望神州草木腥。江左夷吾甘半壁，只缘无泪洒新亭。
有客有客浮丘翁，一生能事今日终。啮毡雪窖身不容，寸心耿耿摩苍空。睢阳临难气塞充，大呼南八男儿忠。我公就义何从容，名垂竹帛生英雄。呜呼一歌兮歌无穷，魂招不来何所从。
有母有母死南国，天气黯淡杀气黑。忍埋玉骨崖山侧，蓼莪劬劳泪沾臆。孤儿以忠报罔极，拔舌剖心命何惜。地结苌弘血成碧，九泉见母无言责。呜呼二歌兮歌复忆，魂招不来长叹息。
有弟有弟隔风雪，音信不通雁飞绝。独处空庐坐缧絏，短衣冻指不能结。天生男儿硬如铁，白刃飞空肢体裂。此时与汝成永诀，汝于何处收兄骨。呜呼三歌兮歌声咽，魂招不来泪流血。
有妹有妹天一方，良人去后逢此殃。黄尘暗天道路长，男呻女吟不得将。汝母已死埋炎荒，汝兄跣足行雪霜。万里相逢泪滂滂，惊定拭泪还悲伤。呜呼四歌兮歌欲狂，魂招不来归故乡。
有妻有妻不得顾，饥走荒山汗如雨。一朝中道逢狼虎，不肯偷生作人妇。左掖虞姬右陵母，一剑捐身刚自许。天上地下吾与汝，夫为忠臣妻烈女。呜呼五歌兮歌声苦，魂招不来在何所。
有子有子衣裳单，皮肉冻死伤其寒。蓬空煨烬不得安，叫怒索饭饥无餐。乱离走窜千里山，荆棘蹲坐肤不完。失身被系泪不干，父闻此语摧心肝。呜呼六歌兮歌欲残，魂招不来心鼻酸。
有女有女清且淑，学母晓粧颜如玉。忆昔狼狈走空谷，不得还家收骨肉。关河丧乱多杀戮，白日驱人夜烧屋。一双白璧委沟渎，日暮潜行向天哭。呜呼七歌兮歌不足，魂招不来泪盈掬。
有诗有诗吟啸集，纸上飞蛇歕香汁。杜陵宝唾手亲拾，沧海月明老珠泣。天地长留国风什，鬼神护呵六丁立。我公笔势人莫及，每一呻吟泪痕湿。呜呼八歌兮歌转急，魂招不来风习习。
有官有官位卿相，一代儒宗一敬让。家亡国破身漂荡，铁汉生擒今北向。忠肝义胆不可状，要与人间留好样。惜哉斯文天已丧，我作哀章泪凄怆。呜呼九歌兮歌始放，魂招不来默惆怅。
灵岩寺古树森罗，满目兴亡落逝波。越相舟中西子去，楚王宫里北人过。歌台日暖游麋鹿，禁苑风高走骆驼。却羡老僧无一事，自携瓶锡入烟萝。
斧柯片石伴幽闲，堪与遗民共号顽。试忆当时承赐事，墨痕如泪尽成斑。
清时难再得，离别安可留。出门望西北，欲往还绸缪。俯视长河奔，方舟激中流。惊波一何骇，返顾令人忧。天风吹枯桑，日暮寒飕飕。何当从此别，送子狐白裘。
嘉会不可再，聚散空彷徨。临流歌长吟，送子游远方。悲风来天末，圆月流景光。行人驾言迈，令我结中肠。岂无一尊酒，与子发慨慷。
河梁日将暮，游子安所从。执手古路侧，征裾飘长风。行行忽已远，眇若孤飞鸿。人生非松乔，代谢自有终。长当崇令名，赤心以为忠。
越王台上我同游，越女楼中君独留。燕子日长宜把酒，鲤鱼风起莫行舟。江山有待伟人出，天地不仁前辈休。何处如今觅巢许，欲将心事与渠谋。
我忆西湖断桥路，雨色晴光自朝暮。燕去鸿来今几度，梅花万里水云隔。日夜思家归不得，偶然醉归文姬侧。
冻木号风雪满天，平章犹放下湖船。兽炉金帐羔儿美，不念襄阳已六年。
南高峰对北高峰，十里荷花九里松。烟雨楼台僧占了，西湖风月属吾侬。
如此湖山正好嬉，游人船上醉如泥。黄鶑不入垂杨柳，却立海棠花上啼。
红桡绿舫荡清波，露脚斜飞湿芰荷。回首涌金门外望，里河犹自沸笙歌。
嵯峨云髻簇金钿，血色罗裙湿晓烟。陌上相逢通一笑，第三桥下是奴船。
溶溶漾漾碧粼粼，船去船来不碍人。日午中官传上旨，内家宣赐玉堂春。
月香水影逋梅白，雨色晴光坡柳青。一个销金锅子里，舞裙歌扇不曾停。
帝城官妓出湖边，尽作军装鬬画船。夺得锦标权遗喜，金银关会赏婵娟。
王孙挟弹打鸳鸯，红藕花前世界凉。揭起蓬窗弄湖水，潜螭双眼射金光。
芙蓉照水桂香飘，车马纷纷度六桥。锦幔笼船人似玉，隔花相对学吹箫。
六花飞舞似鹅毛，丞相身穿御赐袍。不念长安有贫者，下湖打鼓饮羊羔。
联骑来登卯酉山，老君玉局护阑干。步虚殿上香云绕，空翠萧森北斗寒。
南泉多载夜光还，健步移梅种玉山。八十二翁犹矍铄，苦吟不放此心闲。
六馆风流不可寻，形骸土木泪痕深。有时咄咄空书字，俗子宁知我辈心。
短褐离披紫凤图，非扬非墨亦非儒。独怜后辈欺前辈，自笑今吾即故吾。
聚嘲丛谤腐儒痴，江海漂零酒一巵。闲把至音调绿绮，朗吟新句写乌丝。
谢傅东山喜劫棋，刘生南岳怕联诗。君侯自有通身胆，用舍行藏且顺时。
西兴渡口乱啼鸦，锦缆牵江目力赊。六馆衣冠沦道路，三宫珠玉走风砂。山川不尽心难老，岁月忧煎髪渐华。行到湘南归不得，倚门应是望天涯。
黄帽催人急放舟，荻花枫叶共飕飕。天公作恶云翻手，河伯为妖风打头。接翅野鸦围古堞，断行孤雁落中州。吴山只隔淮山路，江北江南处处愁。
燕山只在乱云边，过了黄河便豁然。鼠帽蒙头车上坐，貂裘拥鼻草间眠。秋砧捣落千营月，晓寨炊残万灶烟。说与奚奴休笑我，诗人要看好山川。
锦帆浩荡湿龙鸾，乐指三千粉泪寒。万里远行看日近，一人不杀见天宽。玉关屡沐军罗拜，金殿时蒙上问安。宴罢御香携满袖，醉归环珮月中看。
昔年去国大苍黄，同舍诸生半死亡。春别浙江花似雾，秋行碛地草如霜。时沽市酒借余景，屡宿官邮悲故乡。满目故人皆厚禄，吾侪添得两奚囊。
抱琴挟策马萧萧，北望燕云道路遥。紫塞晓行闻雁叫，黄河夜渡见鱼跳。周回四蜀愁双剑，浩荡三湘梦六桥。踏遍乾坤犹是客，小山丛桂不能招。
夜来梦里到吾庐，梦破潸然泪似珠。吴女北游簪素柰，湘娥南望泣苍梧。风吹远浦秋鸿杳，月出空山夜鹤孤。忽忆西湖梅与柳，梦随云水度西湖。
愁来不可更禁当，望鬼门关断尽肠。无处告诉只欲死，有时颠倒忽成狂。三湘风雨失舟檝，万里路岐多雪霜。遥忆武林社中友，下湖箫鼓醉红装。
自笑儒衣世法疏，穷愁何日得伸舒。一从挟策来燕地，几拟陈情乞鉴湖。风雨凄凄鸿雁瘦，雪霜凛凛鹡鸰孤。湘江楼上无憀甚，不见吴山似画图。
回雁峰前问讯，楚江几度兰香。望美人兮何许，水云隔断潇湘。
如此良夜，秋空月圆。君弹山鬼，我拊水仙。
舍人与客放船开，网得鲸鱼饷酒杯。西川锦雀甜如蜜，录事相分二百枚。
行都元帅千蹄马，腰佩角弓箭盈把。浣花溪头具小舟，击鼓吹箫行酒斝。舞腰嬝娜锦缠头，风吹金缕随东流。公孙弟子背面笑，拔剑一击蛟龙愁。万里桥西有茅屋，杜子当年来卜筑。湘江一醉不复归，四松寂寞擎寒玉。
麻姑飘飘出烟雾，红尾凤飞骑不住。青城山高风露寒，珮环挂著山花树。花雾蒙蒙香湿衣，一点柔红泻香露。群仙行酒擘麒麟，玉盌金盘间犀筯。琼璈铁笛含氤氲，二十三弦语幽素。琼台醼罢醉不归，月出昆仑天未曙。青衣结束金丝蘂，鹤扇双行引归路。白云叠叠水潺潺，神仙窟宅知何处。
西蜀风烟天一方，蚕丛古庙枕斜阳。茫然开国人天主，仿佛鸿荒盘古王。
野庙凄凉向峡中，断崖无路一从容。楚王神女知何在，云锁巫山十二峰。
舟维古渡小从容，二女含嚬媚晚风。野庙半间蒙薜荔，湘江两岸泣芙蓉。玉台有镜蝌铭古，锦瑟无弦雁柱空。行近祠南默惆怅，倚筇江上数青峰。
三郎幸蜀大琅珰，夜雨闻铃欲断肠。遗庙至今香火閙，女巫调笑舞霓裳。
国破人何在，宫名喜尚存。虽云蜀先主，犹是汉诸孙。吴魏不相下，关张岂少恩。崩年在三峡，遗恨满乾坤。
汉贼不两立，英雄恨不平。孔明劳已死，仲达走还生。双剑鹰鹯急，三秦虎豹横。东南无霸气，恢复恐难行。
夔门春水拍天流，人日倾城踏碛游。古庙虫蛇穿画壁，竹风溪雨共啾啾。
我谒武侯祠，阴廊草凄凄。当时南阳结庐学龙卧，深山大泽无人知。胡为蜀先主，三顾前致辞。欲烦恢复天下计，先生筹策天下奇。浩然出山来，凛凛虎豹姿。乘时既得人，上曰真吾师。已晓关与张，二子不复疑。孤有孔明在军中，如龙有水相因依。历数既有归，破贼当自兹。可怜复汉社稷心未已，当时三峡图垒空巍巍。先生有才过曹丕，中原恢复未可知。惜哉军务劳，一心死无私。出师一表如皎日，千古万古鸿名垂。
郡楼著眼蜀天宽，分得巴江水一湾。大小峨眉相对立，梨花山接海棠山。
田文夜半至函关，鸡未鸣时去路难。不是三千珠履客，如何秦地得生还。
南岳阴阴松道凉，又骑站马望荆襄。山中老柏滴寒翠，江上危峰撑夕阳。昔往不堪经滟滪，此行重得看潇湘。三宫万里知安否，何日檀栾把寿觞。
夜来大醉别衡阳，今日长吟下楚湘。翠藻青苹鱼市井，白苹红蓼雁家乡。江云起处蒙蒙湿，山雨来时陈陈凉。欹枕不禁肝肺热，汪然流涕惜兴亡。
锦沟引水入觞池，两两金船上下驰。春季夫人扶辇疾，玉堂学士带花迟。当时行乐虽然秘，此日遗踪自可悲。回首支郎新栋宇，浮屠千尺白差差。
幽州城南花满溪，秋千摇飏高复低。吹笙击鼓园之西，金鞍马踏芳草堤。花娘满眼歌声齐，今日烂醉归去兮。
海枯龙去雨淋淋，羯鼓諠哗山禁林。虎士堕弢兵力倦，鸡人罢箭漏声沈。鶑摇御柳春犹閙，燕蹴宫花雾转深。肠断木绵庵里客，可怜郿坞筑黄金。
敕使穿云破湿苔，水边坐石更行杯。翩翩野鹤飞如舞，冉冉岩花笑不来。乱木交柯盘圣井，数峰削玉并仙台。平明绝顶穷幽讨，更上青城望一回。
黄州渡口，赤壁矶头。冷风凄雨，一叶扁舟。
唐不过李仙，宋不过苏子。此泉来高处，亦复聊尔耳。
蜀乡人是大医王，一道长街尽药香。天下苍生正狼狈，愿分良剂救膏肓。
芙蓉城上草萋萋，吊古徘徊日欲西。帝子不来花蘂去，荒宫无主乱鸦啼。
长平山上紫云封，蜀老相传隠者宫。高树蔽天三十里，开花十丈舞春风。
万里扬鞭到益州，旌旗小队锦江头。红船载酒环歌女，摇荡百花潭水秋。
成都美女白如霜，结伴携筐去采桑。一岁蚕苗凡七出，寸丝那得做衣裳。
西园兵后草茫茫，亭北犹存御爱黄。晴日暖风生百媚，不知作意为谁香。
九重羯鼓声动地，万年枝上回春意。天遣姮娥散一枝，一枝先到山人家。焚香再拜臯国色，雨露沾濡知帝力。我愿人间春不老，长对此花颜色好。
我到昌州看海棠，恰逢时节近重阳。人言好种亦难得，只有州衙一树香。
香霏堂上树婆娑，不见嫣然亦可嘉。且向秋风一杯酒，枝头的的两三花。夜梦花仙索我诗，他山别种世间稀。一年四季花如锦，莫把娇姿比贵妃。
锦城海棠妙无比，秋光染出胭脂蘂。日照殷红如血鲜，箭砂粧粒真珠子。玉环著酒睡初觉，脸薄粉香泪如洗。绛纱穿露水晶圆，笑杀荷花守红死。蜀乡海棠根本别，有色有香成二美。春花开残秋复花，簸弄东君权不已。锦袍公子汗血驹，宾客諠哗间朱紫。有酒如池肉如山，银烛千条照罗绮。萧娘十八青丝髪，手把金钟歌皓齿。神仙艳骨世所无，歌声直入青云里。江南倦客惨不乐，鸣笛哀筝乱人耳。干戈满地行路难，屏里吴山数千里。遥怜花国化青芜，浪蘂浮花敢欣喜。草堂无诗花无德，窃号花仙宁不耻。春花撩乱亦可怜，秋花烂熳何为尔。花前妙舞曲未终，红雪纷纷落流水。薄命佳人只土尘，抛杯拔剑长歌起。
天平山木似花开，青女裁成锦绣堆。暂借秋光作春色，白衣解遣曲生来。
凤凰山上少人家，红叶漫山映落霞。却笑陶潜归栗里，东篱寂寞对黄花。
云安风景愚能说，苍峡风掀浪如雪。杜鹃叫得口流血，染遍山花归不得。臣甫再拜哦新诗，诗成甫也成愁绝。都人重是古帝魂，敬重此鸟心不辍。不知此鸟知不知，四时叫得巴山裂。却忆群姬左右趋，三十六宫醉花月。
眉州城外小桃源，行入三岩涧水喧。人近碧潭才抚掌，唤鱼出洞跳龙门。
蜀主遗宫有古槐，颓墙古木鸟喈喈。金舆罢幸荒金屋，玉仗休班废玉阶。三峡浪舂红日碎，两崖风振黑云霾。孔明图垒仍登览，野寺残僧拾堕柴。
巍亭借景引壶觞，元祐诗人翰墨香。苍峡雷霆龙意气，碧崖烟雨豹文章。隔邻修竹娟娟静，夹道枯桑冉冉黄。水泛帘栊簷影倒，风吹城堞角声长。巴童结束歌仍俊，蜀女腰肢舞亦狂。千古相望翁季在，眉山草木有辉光。
赤甲山连白帝山，三巴三峡百牢关。孤舟行客愁无那，十二峰前十二滩。
宿酲未解据胡床，亭午披衣望麝香。三峡夜来天似水，百蛮秋后月如霜。洲前橘柚垂垂实，石上藤萝细细长。又欲拏舟过滟滪，黄牛白狗接高唐。
子美西来筑此堂，浣花春水共凄凉。鸣鸠乳燕归何处，野草闲花护短墙。英雄去矣柴门闭，邻里伤哉竹径荒。安得山缾盛乳酒，送分渔父濯沧浪。
白髪遨游梓阆间，中原戎马未平安。粗饭浊醪常欠缺，老妻稚子半饥寒。扁舟出峡风涛壮，短褐行湘天地宽。侨寓耒阳牛酒饱，不知曾忆使君滩。
剑门崔嵬若相抗，云栈萦回千百丈。石角钩连皆北向，失势一落心胆丧。侧身西望不可傍，猛虎毒蛇相下上。安得朱亥袖椎来，为我碎打双叠嶂。
文园多病厌文君，恨入金徽不忍闻。寂寞高台留古迹，来牛去马自成群。
蜀山突兀接青天，郑公故宅城相连。深深古木哀黄鸟，漠漠荒烟哭杜鹃。舞罢遗钿流水外，战余折戟落花前。将军好武通文墨，割据操心未必然。
千古风流一梦中，江山阅尽几英雄。芙蓉城里家何在，花蘂夫人宅已空。
宅前宅后好青山，零落重门半掩关。玉貌久归天上去，宫词百首落人间。
放櫂花谿去，重来访草堂。菰蒲依静渚，杨柳遶回塘。野堑棨高下，山墙竹短长。槁梧含古色，瘦菊减清香。鼙鼓檛三叠，旌旗列两行。花娘纷舞袖，座客竞飞觞。醤蘸生葱白，虀浇熟韭黄。洪炉催卷餠，匕首割烧羊。大笑诸公醉，高谈小子狂。城关犹未掩，冠盖已飞扬。鸟语青松里，人行锦树傍。杜陵轻出峡，千古隔潇湘。
竟日扬鞭不暂闲，畏途叠叠是青山。西风吹落忠州去，锦绣窠中屋万间。
峨眉县西四十里，峭壁悬崖削寒翠。崎岖栈道动摇摇，矮石支撑同赑屭。忽窥万仞黑无底，下有龙渊七十二。攀扪步步足难移，大盘小盘八十四。行行更入娑罗平，侧立长嗟心胆碎。洗脚溪头登土峰，板屋数间光相寺。寺中萧然无个僧，普贤小殿生阴气。天仙桥上光明岩，银色光中世界异。须臾风雨洗天来，兜罗绵云塞天地。虚空现出大圆光，五色晕中瞻大士。日暮云收山寂然，乙夜灯分百千计。别有草庵三四僧，花木满轩颇清致。有时云起自雷岩，两道金光出岩际。有时云散光独明，犹见光中回象辔。僧云又有清现光，白日无云光更丽。奇花异草吹香风，怪兽珍禽左右至。善财童子何许来，五十三参见真谛。神通变化无了时，如幻如梦复如戏。胡为狡狯弄精魂，机事机心极无谓。儒生持此问山僧，僧曰如是观如是。若言有相更有光，灵化千千诚小技。何如无光复无相，湛寂名为第一义。菩萨空中数点头，收敛圆光无一事。雪山万点白差差，初日照之光毳毳。遥瞻天竺立绵延，我欲游观足如系。平生兹游真冠绝，走笔成诗图快意。
寺近阴崖多雾雨，峡边灵窦忽风雷。松间白足携诗板，石上苍头把酒杯。
棠棣本同根，芳葩亦相联。谁谓忽远役，怀抱无由宣。况我骨肉亲，与子枝叶连。昔为双飞凫，今为孤飞鸢。徘徊复彷徨，感激涕泗涟。道路阻且远，四海霏尘烟。鹡鸰恐失群，遶树何翩翩。我有一斗酒，可以同笑言。去去从此辞，努力云中鞭。
黄鹤一远举，千年方始归。众鸟念其群，哀鸣亦相依。彼美双鸳鸯，一旦生乖离。幸有盈尊酒，聊以与子违。请歌远游吟，慷慨声以悲。清商咽丝竹，激烈怆复凄。行人不可留，万里将何之。念子日已远，会念未有期。俛首长叹息，泪下沾我衣。安得生羽翰，与子成双飞。
结髪为新婚，恩爱相匹俦。欢乐殊未已，征夫忽西游。中夜起彷徨，仰视天汉流。众星正纵横，皓月澄中州。明发临古道，古道何悠悠。生死从此辞，握手泪不收。勉哉惜芳姿，毋使怀百忧。丈夫抱赤心，妇女安可留。
皎皎云间月，灼灼我室闾。酣歌美长夜，清辉丽高隅。征夫许报国，将使万里途。是时吹寒风，晨起驱行车。仰视天文乖，俯视长江殊。良友惜远别，执手相踟蹰。清时不屡好，嘉会难再娱。万里一失所，中道将何如。愿子著明誓，善保千金躯。
快风吹我入三巴，桂櫂兰桡倚暮花。一道月明天似水，湘灵鼓瑟下长沙。
贾谊祠前酹酒尊，汨罗江上吊骚魂。耒阳更有一抔土，行路人传是假坟。
黄陵庙前枫叶丹，黄陵渡头烟水寒。美人万里不相见，月子弯弯只自看。
柘枝舞罢竹枝歌，风烛须臾奈尔何。马玉池中鸿雁密，定王台上骆驼多。
落木萧萧风怒号，平沙漠漠雁腥臊。湘江秋水澄如练，山鬼嚣时山月高。
湘江日落乱帆飞，不向东归便北归。杨柳渡头村店里，青裙女子卖乌柙。
湘南湘北蕙花开，树头树底猨乱哀。云巢九疑虞帝庙，雨昏三峡楚王台。
白头渔父白头妻，网得鱼多夜不归。生怕渡官搜著税，巴东转柁向巴西。
弄玉吹箫过洞庭，烟波渺渺接巴陵。朗吟仙子来何处，飞上君山玩月明。
天上人间一梦过，春来秋去奈愁何。铜仙有泪如铅水，不似湘妃竹上多。
腰宝剑，背瑶琴，燕云万里金门深。斩邪诛佞拱北极，阜财解愠歌南音。驾骅骝，御狐貉。度关山，望河洛。况是东南宇宙窄，桑田变海风涛恶。劝君一醉千日醒，世事花开又花落。
西南多胜概，挟策缓周旋。笛弄五溪月，櫂摇三峡天。楚江萍似斗，太华藕如船。归橐应无价，人争秀句传。
客有黄金共璧怀，如何不肯赎奴回。今朝且尽穹庐酒，后夜相思无此杯。
朔风猎猎割人面，万里归人泪如霰。江南江北路茫茫，粟酒千钟为君劝。
李陵台上望，答子五言诗。客路八千里，乡心十二时。孟劳欣已税，区脱未相离。忽报江南使，新来贡荔枝。
妾命薄如叶，流离万里行。黄尘燕塞外，愁坐听衣声。
万里倦行役，秋来瘦几分。因看河北月，忽忆海东云。
愁到侬时酒自斟，挑灯看剑泪痕深。黄金台迥少知己，碧玉调高空好音。万叶秋声孤馆梦，一窗寒月故乡心。庭前昨夜梧桐雨，劲气潇潇入短襟。
天山雪子落纷纷，醉拥貂裘坐夜分。明日马头南地去，琴边应是有文君。
万叠燕山冰雪劲，万里长城风雨横。君衣云锦勒花骢，此酒一杯何日更。
十年燕客身如病，一曲剡溪心不竞。凭君寄语爱梅仙，天理现时人事尽。
燕山雪花大如席，马上吟诗无纸笔。他时若遇陇头人，折寄梅枝须一一。
塞上砧声响似雷，怜君骑马望南回。今宵且向穹庐醉，后夜相思无此杯。
瘦马长吟蹇馿吼，坐听三军击刁斗。归人鞍马不须忙，为我更釂葡萄酒。
琵琶拨尽昭君泣，芦叶吹残蔡琰啼。归见林逋烦说似，唐僧三藏入天西。
万里秦城风淅淅，一望蓟州云羃羃。君今得旨归故乡，反锁衡门勿轻出。
金门夜醉紫霞觞，乞得黄冠还故乡。一似陈抟归华岳，又如李泌过衡阳。
一从骑马逐铃銮，过了千山又万山。君已归装向南去，不堪肠断唱阳关。
十年牢落醉穹庐，不用归荣驷马车。他日傥思人在北，音书还寄雁来无。
归舟夜泊西兴渡，坐看潮来又潮去。江草江花春复春，山青水绿原如故。
抱琴归去海东滨，莫逐成连觅子春。十里西湖明月在，孤山寻访种梅人。
羡君家世旧缨簪，百战常怀报主心。草檄有才追记室，筑台无路继淮阴。射雕紫塞秋云黑，走马黄河夜雪深。白首丹衷知未变，归来双肘印黄金。
夫为苌弘血，妾感共姜诗。夫妻同死义，天地一凄其。
此时仙兴发，九锁访名峰。玉洞昼飞鼠，石池春浴龙。异人花外见，道士酒边逢。余欲采芳茗，白云何所从。
小舫撑春花浪香，第三桥底弄晴光。吟边飞起轻鸥片，十里天风舞绿杨。
新笋绿沿坡，蓬门谁见过。社寒来燕少，晚雨落花多。瘦骨诗医俗，衰容酒借和。故园空有梦，客路正风波。
病目两旬余，深斋只另居。客知多寄药，妻劝少看书。畏热灯羞近，贪凉髪屡梳。平生心喜菊，因此賸栽锄。
已著山人屐，那能远入城。艰难思变姓，老大畏争名。病叶兼虫响，闲云肯雨行。长怀陶靖节，出处意分明。
泼瓮浮醅新酿熟，得霜寒菊始开齐。养丹道士颜如玉，爱酒山翁醉似泥。不惜蘂从蜂采去，尚余香有蝶来栖。莫嫌学舍宫闲冷，犹得芳樽此共携。
共坐栏边日欲斜，更将金蘂泛流霞。欲知却老延龄药，百草枯时始见花。
三尺非凡铁，年深铸字漫。每寻闲处挂，不敢醉时看。紫电光犹湿，苍蛟血未干。边秋方用武，莫恨致身难。
夜寒孤笛水边楼，忆著西风古塞头。一曲落梅吹得苦，吹人不管听人愁。
山前月照青杉树，下有古人葬时路。古人葬时多子孙，今日子孙无问处。花开花谢年复年，新坟渐满古坟边。犹起高楼与大屋，长为子孙忧不足。
飞到一枝上，须啼三五声。烟中犹仿佛，月下最分明。
积泪消春色，好花思锦城。贵人难入耳，祇是恼羁情。
破帽老骑馿，霜风落木初。江湖难独立，贫病又迁居。楚客旧留剑，岳僧秋寄书。草玄吾不解，空愧子云庐。
世路机关险似棋，未逢好著费支持。但能不作亏心事，何往非吾得意时。草著雨余青转耐，髪因闲里白偏迟。一湖水影群山聚，朝暮相看消几诗。
文残字磨灭，往事记何人。抛在空林下，正当荒墓林。夕阳斜见影，古藓厚生鳞。不是逢狂客，谁来与拂尘。
归路番禺远，蛮乡岛屿经。天黄春有瘴，海黑夜无星。北帖船中看，南歌枕上听。遥知到家日，蜩响荔枝青。
一声歌未断，江动欲潮生。是月寒露下，故人湘水行。沙云晴见雁，船火夜闻筝。谢令应相喜，先期发吏迎。
青云贵戚玉麟儿，曾逐銮车入紫闱。王母窗前窥面日，太真膝上画眉时。沧溟水阔龙何在，华表秋深鹤未归。三尺焦桐千古意，黄金谁与铸钟期。
水流云散海天涯，与子长游亦可嘉。归马迹漫燕峤雪，啼鹃血染楚城花。乾坤浩荡空双眼，南北迢遥事一家。三叠琴心谁解意，蓬莱归路蹑青霞。
山城拄笏意如何，孤鹤东来态度殊。天上阳春归阆苑，人间贵客在仙都。当年化蝶非真梦，今日骑鲸即故吾。莫操钱塘怀古曲，遗黎有泪洒江湖。
乾坤人物老，牛斗景星明。鸿翼天风顺，马蹄沙路平。松楸还有托，草木亦知名。归日吟千首，江山万里程。
裂指秋风感别离，乾坤人物太瑰琦。生为孝子忠臣劝，死结皇天后土知。万折江流鱼腹石，千年人立首阳碑。一门史氏春秋笔，愁绝湖光入画时。
金骨神仙玉色人，千霜万雪见吾真。圣贤尽节心弥寿，天地为棺道不贫。河汉横流豪杰泪，风霆怒发鬼神嗔。先生出入骑箕尾，长现纲常四大身。
一琴一鹤一扁舟，南北东西更九州。一曲湖山真得计，半生交结尽清流。
翠柳摇摇迓客来，红梅的的为公开。管宁昔作辽东去，苏武新从塞北回。
老来无意谒侯门，自爱梅花水月村。更拟孤山结茅屋，杖藜聊复信乾坤。
魁笑先生尚可痴，湖山日日有新诗。水光云影窗三尺，雨抹晴装画四时。
箧里新诗意不传，飘蓬白髪地行仙。江南江北都看了，更住西湖一百年。
越舞吴讴别几春，御船坊下即迷津。年来依旧多游赏，半是南人半北人。
当年出塞几红娃，曾共毡房看雪花。今日湖亭霜月夜，梦中犹听撚琵琶。
诗家冷淡作生涯，有客相过旋煮茶。斫去梅花除去柳，绕隄只合种桑麻。
十里鶑花处处娇，南新桥过北新桥。船来船去东风里，何处佳人弄玉萧。
螺子江头酒一壶，玚花香处赋归欤。西湖他日笙歌里，还忆山中人姓胡。
万里归来葺故园，阚湖新结小船轩。双亲八十喜康健，七子侍劳三十孙。
别港鶑娇恰恰啼，苏公堤过赵公堤。水西云北春无頼，细柳新蒲绿未齐。
天造西湖锦绣堆，柳边渔父小篷开。能言景定年间事，公主鸾箫锦櫂来。
此客清狂似季真，意行湖曲眺青春。橹声往往来来好，山色朝朝暮暮新。
杖藜引客入渔家，尽敞蓬窗作供茶。三面阑干诗思阔，湖光千顷浸荷花。
当年飞鸟亦难前，今日中堂起烧烟。丞相不嗔山色好，歌声稳送里河船。
小小船斋阚碧流，水仙招我下湖游。箫声袅袅歌声合，桂子香中十里秋。
诗翁老去尚儿嬉，撩拨歌鬟笑挽衣。草草杯盘随处饮，西泠桥入断桥归。
北去南来无定居，水流云在意何如。湖边倘有西飞雁，只寄诗筒莫寄书。
涧边烂醉桂花秋，明发携琴不可留。遥想两峰湖一曲，画船何日许同游。
水流云在意，政不限西东。山泽秋如瘦，江湖道亦穷。浙音惟我听，冀眼独居空。甚惜匆匆别，西风落叶中。
歌舞儿嬉度岁年，当时先见忆龙川。绝怜遗俗依然在，日日百花金胜船。
八盘九曲已荒凉，四圣三贤半在亡。乍见少年犹眼缬，只缘山色与湖光。
斜阳葛岭少人行，一片荒山系废兴。留得临湖春雨观，东风摇落木香棚。
灵隠冷泉图画开，奇峰西竺远飞来。天然苍翠都消减，无奈满山金碧堆。
绿幕红帘没柁船，船头日日扑花钱。笙歌水面盈盈去，过眼笙歌正可怜。
西子西湖只一般，翠云珠髻恣君看。世间尤物移人处，高鼻虬须也被瞒。
销尽黄金是此窝，高人欹枕看晴波。钱塘门里九曲寺，得似先生一曲多。
曾住西湖画幅间，楚乡久客亦良难。先生道眼无分别，浙水江云一样看。
丰乐华楼已劫灰，涌金春色未尘埃。道人有道轩窗静，那处湖光不好来。
杨柳苏堤欠补栽，谁能瀛屿种添梅。去年我与西湖别，健在明年又会来。
啮雪苏郎受苦辛，庾公老作北朝臣。当年龙首黄扉者，犹是衡门一样人。
北游不羡筑台金，忽解儒冠雪满簪。短剑空横无侠气，破琴欲抚且悲吟。啼猿声堕楚江碧，游鹿梦迷吴苑深。若见麻姑闲问讯，桃花千树正阴阴。
万里归来旧布衣，笳声不断转桐丝。十年秋入肩吾鬓，四海人传云叟诗。窖里雪毡魂些短，江南月砌梦归迟。白头惆怅相逢晚，况是人间落叶时。
孀娥灵药被谁偷，碧海青天伴夜愁。归郭令威空化鹤，度关老子偶乘牛。广陵散在斜阳远，梁父吟成昨雨收。我亦云间旧鸡犬，与君相对击茶瓯。
辽鹤归来世已殊，忽悲身晚及塘蒲。乾坤浩浩琴三尺，岁月堂堂酒一壶。剡曲祇今书贺监，稽山在昔庾肩吾。行吟便是江南史，它日真堪付董狐。
当时兴废事，说著意犹悲。自谓水不返，谁知云解归。十年麋鹿恨，一卷杜鹃诗。又入离骚国，清弹霜叶飞。
海水奔腾朔风急，巨鳌震动坤轴折。茫茫水与云相连，中有仙人渺独立。槁梧三尺操南音，轻视功名等秋叶。调高韵古泣鬼神，毡帐轻弹燕蓟月。锦囊万里诗一编，字字丹心沥青血。回首铜仙旧梦寒，抚卷令人双鬓雪。祇今复作潇湘游，拟续离骚吊忠魄。独夜何心闻杜鹃，云暗苍梧正愁绝。
璧月歌残铁骑围，银涛风急鹢舟飞。海山运并随鳌尽，城郭身今化鹤归。琴怨诗愁春一雨，江南渭北泪双霏。与君厌听桑田语，一笑游丝罥落晖。
江南江北马如飞，曾著金门羽客衣。李泌暂游衡岳去，陈抟已请华山归。风云万里气无敌，雨露两朝恩有辉。偶尔江头相邂逅，细听流水十三徽。
南越长淮北眺燕，三书上彻九重天。毡寒馿重幽州雪，剑晓龙吟易水烟。齐好无移竽尚在，秦酬有爽璧终全。知音向近西湖上，却不当初早理弦。
风樯阵马不可羁，我亦回首蓟北驰。为我援琴作商声，和以长吟商声悲。辽鹤一去不复返，茫茫天海秋雁飞。黯然十操发金石，掩卷忍读胡笳诗。相逢把臂不可别，白苹洲渚菊花时。天涯地角聚复散，水云云水同襟期。
吴江潮落晓光微，万里风沙扑面飞。帝化海滨精卫怨，仙吟华表令威归。秋空愁断铜仙远，夜雨歌沉玉树非。随意黄冠方外去，云台何似首阳薇。
平生宁用拙，方凿不圆卿。风月少知己，江山多故情。北辰终夕仰，西雨几时晴。水与云无定，君当保令名。
旧时彩笺结绮，晚岁铜仙渭城。三十年来家国，吾琴无亏无成。
竹杖芒鞋短后衣，抱琴何处觅钟期。百年烂醉乌程酒，千首新吟晋宋诗。京洛风尘如昨日，湖山水月此何时。近来见说人心别，不看南枝看北枝。
仰峰昨夜三尺雪，梅花吟老坐如橛。道人啄扉来掺别，茗盌冰胶不堪啜。袖中枝桐半皴裂，为予载拊舒鬰结。谁裁古调多曲折，拍拍胡笳中音节。燕山孤累心石铁，神物护持笔生舌。杜陵老翁代佛说，长歌自击唾壶缺。万古剑铓倒流血，毛髪森森照关月。於乎嵇康东市计仍拙，广陵一散何尝绝。
相逢邂逅不相期，又是江湖一段奇。我辈恨生南渡后，道人啸出北征诗。百年岁月心难老，万里江山梦已驰。细阅行程更相问，河清久说水涟漪。
水云应世地行仙，手抱琴书直到燕。万里沧江鸥浩荡，千年城郭鹤翩跹。履霜中野元无怨，啮雪阴山只自怜。今日相逢又相别，新诗满橐不论钱。
道人东鲁旧儒生，短褐翛然独自行。禾黍离离悲故国，风沙漠漠度长城。琴音不忍移南操，诗卷犹能续北征。如此金台君拂袖，水天云阔去留轻。
高深妙语坐鬅鬙，花落茶烟夜雨灯。俗眼不知鹏化鷃，书痴何害墨成蝇。云泥梦觉空陈迹，桑海吟残嗅葛藤。剑吼洞庭朱顶急，归来城郭问云仍。
禾黍兴悲两鬓皤，千年荆棘几铜驼。义熙处士流风远，天宝诗人旧恨多。雨露又新周草木，烟尘空想汉山河。庾郎谩有江南赋，得似先生醉后歌。
穷髪归来脱孟劳，何嗟澹与泊相遭。瑶琴摘罢意犹在，石鼎联成韵更高。世事可能书咄咄，人情只合醉陶陶。雁门弦断无人续，输子诗成夺锦袍。
轻轻漠漠暮云低，枯木寒枝宿鸟稀。古殿荒凉残日照，孤城寂寞故山围。十年波浪家何在，万里关河客未归。惆怅西湖湖上路，梅花如旧世相违。
听说西湖事，分明在目前。逋梅笼水月，坡柳弄风烟。春梦须臾里，旧游三十年。把君丙子集，读罢泪潸然。
马上琵琶不复琴，龙荒吊古独遗音。西风金掌吹清泪，落日铜驼折寸心。杜子但伤鹃血化，苏卿岂料雁书沉。当时痛哭无人哭，千载江流转恨深。
禾黍离离满故都，君诗读罢泪倾珠。立朝食禄千官富，为国忘躯一事无。兵革已将临北阙，笙歌犹自醉西湖。黄冠氅服今谁识，前宋遗贤有此儒。
握手论心不记年，重逢仍似地行仙。琴弹碧玉时三弄，袖有骊珠近百篇。岳麓晓行云外履，湘潭夜醉月中船。它时归隠西湖畔，能把新诗寄一联。
朔风卷雨东南昏，铜仙泪洒辞吴门。间关万里踏燕月，埃沙扑面愁人魂。携琴早晚随王母，不似瑶池旧歌舞。南冠岌岌操南音，此意此心千万古。十年归来两鬓霜，袖有诗史继草堂。西游苍梧北太华，笔端传入古锦囊。甫也再拜杜鹃血，颍乎冥入冰炭肠。一朝访我茅屋下，朔风易水为余写。黄金好铸钟子期，知君不是黄冠师。
细读燕云吟，静听流水琴。神游八极高而深，龙溪玉山犹谷响，燕歌吴咏轰雷音。人中龙，天外鹤。挟泰山，擘华岳。醉吟不管天地窄，尧桀谁能分善恶。云阁麟台一笑间，招得赤松归碧落。
野服意翛然，心无世网牵。衣冠旧朝士，湖海老诗仙。横槊思公瑾，登楼忆仲宣。潇湘风月好，何日理归船。
江城五月风雨余，岭南地僻少驰驱。政余长日无与俱，寻幽步屧城西隅。地平山远迷绿芜，垂阳深处闻鹧鸪。萦纡小径逅浮图，松风夹道如笙竽。清池冷浸秋水菰，如有露气侵庭梧。桃笙院静横竹奴，栩栩清梦游冰壶。觉来残照不可呼，更待好月同归涂。
楼前山色青如鬟，楼高夜映心斗寒。推窗纵目纳吟思，倚槛爽气生眉端。荒烟宿霭迷野甸，古崖怪石横惊湍。城孤下瞰天蘸碧，日永坐听风鸣銮。登临独慨城郭是，把酒一酹还三叹。虽未如元龙高卧之百尺，已不减庾公步月之游观。又何须黄鹤霄汉之浩渺，亦可想岳阳烟水之弥漫。岿然独立贺江许，已矣楼中沸歌舞。胜境无诗亦可羞，谩自簷楹庇风雨。望云人远迹生尘，祇有江流自今古。
北去南来策蹇馿，偶然过我古玄都。虽无千树桃花赋，却有三秋桂子图。贺老挂冠方赐剡，张翰命驾已归吴。酒边说尽兴亡事，空羡陶朱据五湖。
十日不得出，坐窗窥古音。五言臣武泪，百咏阿雄心。对雪遂忘夜，看诗如听琴。年时尘稿在，便拟石头沉。
君不见伯牙流水心，不是子期谁知音。又不见颖师浮云操，不是昌黎谁品藻。伯牙千古颖无人，此心此操谁重陈。折扬黄华笑哑哑，寥寥太古风无淳。钱唐君别二十载，江南江北情如海。吴霜半染鬓边丝，朗吟浩荡殊未艾。十年尊酒又逢君，行歌流水弦浮云。在自大古，雅澹飘逸思不群。能言名山大川壮丽可怪处，收拾胸中为一部。归来历历写瑶琴，一种风气传千古。又言黄河泰华六合之内不胜游，何如九州之内更九州。抱琴飘飘风万里，曾是天涯海角头。当时此琴落落天西北，土音往往几人还解得。怊怅悲愤恩怨昵昵多少情，尽寄胡笳十八拍。会心又见钟子期，识操又遇韩昌黎。眼高已觉空四海，此水此云不在他人知。
紫皇宫殿红云低，春归天上日欲西。瑶池催花挝羯鼓，姚魏天香分雨露。沉香亭北雉尾高，诗成先夺云锦袍。纵横奏赋三千字，文采风流多意气。珮声杨柳凤池头，丝纶五色烂不收。巨鳌跳波海门黑，毡雪风砂堕阴域。翠华鞭鸾凌紫烟，天寒月照青冢边。黄金不啼玉不泣，桑岭流沙马飞急。孤臣泪结冰棱棱，两宫祝髪传佛灯。梵尊说法天龙拜，四大山河金色界。风飘仙乐去不回，香围粉阵成飞埃。南冠楚囚血化碧，恨入胡笳十八拍。穹庐帐暖融冷光，犹随供奉联鹓行。子房忽伴赤松去，华表千年令威语。商郊周甸禾黍悲，宫袍卸却披霞衣。青藜老仙选诗哭，仿佛东都梦华录。吴霜压损长眉青，胸蟠耿耿何时平。读书万卷贫难救，天若知情天亦瘦。云翻雨覆争奈何，荣枯得失哀恨多。相逢莫说梦中梦，琴寄南音时一弄。世间未必无子期，至音元不求人知。泠然七十二峰下，轩辕鼎边退三舍。流水行云万里心，故家乔木春阴阴。
三日钱塘海不波，子婴系组纳山河。兵临鲁国犹弦诵，客过殷墟独啸歌。铁马渡江功赫奕，铜人辞汉泪滂沱。知章喜得黄冠赐，野水闲云一钓蓑。
一曲丝桐奏未休，萧萧笳鼓禁宫秋。湖山有意风云变，江水无情日夜流。供奉自歌南渡曲，拾遗能赋北征愁。仙人一去无消息，沧海桑田空白头。
一夕缁尘蔽海东，潮头无力障西风。汗沾铁马唐陵在，泪洒铜仙汉祚终。昨日又闻金盌出，他年谁信瓦棺空。中郎未抵支郎惨，地老天荒恨莫穷。
宇宙仓皇过一春，鶑花无主亦销魂。冰霜不入狼头帽，风雨偏凌犊鼻裈。击楫当年无祖逖，闻鸡中夜有刘琨。五陵佳气飘扬尽，谁识龙颜旧子孙。
别了金台尺五天，归来行橐夜光县。剑横碧落琴收匣，云住青山水到渊。锡宴屡陪蓬岛客，唱酬休忆蕊宫仙。故家只在西湖上，好在晴光雨色边。
乾坤杀气正沉沉，又听燕台降德音。万口尽传新诏好，累朝谁念旧恩深。分茅裂土将军志，问舍求田父老心。丽正立班犹昨日，小臣无语泪沾襟。
当年结髪在深闺，岂料人生有别离。到底不知因色误，马前犹自买臙脂。
双柳垂鬟别样梳，醉来马上倩人扶。江南有眼何曾见，争卷珠帘看固姑。
儒道未易行，俛首为禄仕。仕而不得禄，卓哉见廉吏。
关征足自润，人谓恶能廉。吾独知彦修，一叶亦不沾。
莆城如斗大，征额钜万积。逭责犹未能，余润安可得。
市廛有宽征，僚吏无间言。弊例亦麾却，益知彦修贤。
课余自哦诗，诗罢还教子。时时视橐余，质鬻市薪米。
世无半山叟，叹息屏间诗。曾参尚投杼，知己何敢期。
古来抱关人，玩世可无闷。内省既不愆，得仁又何怨。
正直男子身，自有神与谋。世治天理现，何必事祷求。
彦修但自修，逆境堪进德。知我自有天，纯固在学力。
世事良可见，浩荡书生心。先民亦会计，儒道终当行。
七闽天南陬，实惟文明方。风气一以开，文治何其昌。我思常公化，迪我真无疆。开端固匪易，再造伊谁当。
大哉伊洛传，正统接洙泗。一源肇南来，九曲清日泚。百年尚无有，千载那可俟。崇台励风化，此是第一义。
四海文公书，行世日杲杲。晚年制作心，三礼重探讨。质文贵时宜，消长关世道。烱然百圣心，来哲当有考。
因思传记学，本欲释经义。春秋列三家，仪礼亦存二。荆舒彼何人，繁碎妄讥毁。煌煌姬孔书，坐此竟废弃。
春秋得忠臣，炎绍犹有述。至今十七篇，末学或不识。干淳有大儒，奏请非不力。一时欠良遇，志士重嗟惜。
古人重民教，礼乐用为急。虞书有三官，周典犹二职。太学领奉常，西都有余责。两生既不来，何参又无术。
汉兴历数世，兹事竟未遑。一绝不复续，千载重慨慷。房魏辅贞观，汗沈空流浆。开宝袭唐陋，仪俨负义方。
煌煌五星聚，瑞世启文治。明道十事奏，横渠一方议。有志不得行，曲学竟持世。六经亡其一，此责竟谁诿。
南方尚秉礼，文风未云衰。释奠古雅乐，乡饮旧汉仪。表章在正学，舍鲁将安之。愿言假良遇，制作逢昌时。
斯文迓续交，天意岂无拟。猗欤恪斋翁，雅意敦典礼。推行大经纶，宣风自兹始。百世常公祠，罔俾独专美。
百里古君侯，一邑天下积。掾曹拟六官，典领几相职。民亲教弥数，职要事应剧。慎哉勿辞卑，儒术随所益。
愚尝闻之师，六官欠经制。户礼与刑兵，上法天时四。丞曹象阴阳，右左各分治。斯言扩前闻，大小岂殊致。
自从大道裂，教法日益殊。文学与政事，往往成两途。簿书吏应俗，占毕儒诚迂。二者不相能，世道良可吁。
每爱湖学规，明经必治事。待宾与吏师，伊川有成议。皇极欠统一，体用非有二。早学无专科，已仕竟何试。
我爱熙然翁，识畅度亦夷。饰政必以儒，公余只吟诗。利欲胶盆中，三叹斯人希。安得公伯辈，万宇阳春熙。
男儿贵神交，何必见颜色。大江有佳士，梦寐不可得。忽来幔亭间，片云不相识。娟娟已在眼，犹此一水隔。
澹然幽贞姿，乃是夕英菊。托根九秋抄，霜露凄已肃。我疑灵均伴，只有渊明独。采采黄金花，岂意杜陵曲。
胡为此不采，却采泮水芹。圣人望鲁念，彼黍车辚辚。余泽孟孙氏，管商何足论。新畬有陈根，犹是丰芑春。
填宿久旅奎，一朝开文治。行歌闽水春，芹藻见新意。林亭鬰环合，祠宫敞宏丽。欲赓泮宫颂，且作乡校议。
平地忽突兀，敏手何神哉。蔼然色笑中，见此通济才。入门知我心，三岁犹初来。祀典关百世，所贵重讨裁。
道原出于一，秩祀安有二。作俑唐开元，损益端有俟。杨马彼何人，周程列其次。论议轻一时，典祀误来世。
共惟无极翁，混元再开辟。关洛与考亭，杲杲行世日。惟此五大贤，人极頼以立。谓宜昭明荐，千古为令式。
武夷九曲水，流出三神山。考亭得勉斋，壁立孔门颜。信斋继其志，经礼頼以完。六经复其一，百世功不刊。
忆昔文治初，观风有常公。维时得欧阳，名籍上国通。当年主宾美，至今蔼余风。新祠荐泉菊，还宜列同宫。
州牧风化遗，乡贤典刑旧。年代较后先，人品类贤否。公议岂有情，祀典固非苟。道义思无疆，功言期不朽。
伟哉云溪翁，兴学功百世。岂求奂轮美，作事见典制。迂生吐狂愚，万一裨末议。他时勒坚珉，洋洋可无愧。
吾宗贤叔父，穷壤一全人。欲义终取义，求仁果得仁。夜常形梦寐，昼亦想精神。寄语贤孙子，天知我一真。
出门喜清旷，兴尽唤归船。携手共明月，知心惟老天。暮潮生远浦，秋色满平田。落落男儿事，相逢岂偶然。
树色连云色，春归物更妍。落红飘近岸，新绿涨平川。野鹳窥渔笱，沙鸥避客船。斜阳江上立，搔首意茫然。
仙宫鬰岧峣，仰望如升天。人生无羽翰，凡骨难神仙。行险非所愿，攀高已无缘。且安平易道，聊以返自然。
天池有佳水，云气护深山。我爱泓澄好，人嫌泽润悭。暗空鸣滴滴，高壁泻潺潺。渐近尘泥涴，何时复此还。
东坡咏鼠须，山谷歌猩猩。微物岂足道，斯文颇关情。片言斧钺凛，一字华衮荣。化工运方寸，亦自芒端生。寄语管城子，所托甚非轻。
我闻铜雀瓦，只覆娇屋姝。又闻端溪石，只近贪泉夫。胡为得贵重，置我几案隅。尚恐习气腻，解使简册污。我有一寸铁，秉心与之俱。永矢磨不磷，千载明区区。彼哉瓦与石，飘掷付太虚。
壶山一片云，沧海一轮月。仁人典刑静，志士胸次阔。我来登斯楼，抚景亦奇绝。一天任舒卷，万古看出没。吟情俯八极，酒兴小溟渤。云来地脉动，云去悄无迹。月出天光生，月落万山黑。归来一梦觉，东窗又明发。
出山未逾月，辄复入山去。平生武夷志，兹游适真遇。诛茅倘可遂，岂但山水趣。扶摇欣夙心，踌躇动长虑。恭惟文公学，倡道匪虚语。向微剖析功，斯人遂聋瞽。斋居一原叹，此叹无人悟。晚年制作心，门人未轻许。真实浸泬寥，枝叶谩夸诩。漂沦未百年，剽窃立门户。吾党固有愆，斯道自今古。扶偏须忠臣，邪说可无距。同志此来游，兴言激余素。礼乐愧河汾，兴唐竟谁予。大隠堂前水，滔滔自东注。回薄万古心，无言对天柱。
七闽古要荒，是为越南徼。秦汉列职方，居民亦稀少。文风渐褰开，李唐盛称表。问之何因尔，风气有先兆。桓桓观察公，切切廑告诏。至今章掖流，诗书被余照。伊洛道既南，考亭重继绍。譬之中天日，万古垂炳耀。岂但行中原，衣被弥岭峤。云胡一气迁，变化有难料。百年诗书地，末俗事攘矫。岂是殷民顽，此亦关感召。天下本无事，庸人自为扰。庸人亦何伤，贪人祸非小。小贪人易知，大贪一何巧。豺狼不堪问，狐鼠何足道。哀哀清漳民，仁者宜一吊。何年彗旄头，燐火犹有爝。十家九空荒，落日曛野烧。迩来痛甫定，生意渐原草。三年两征兵，行人亦伤悼。闽地本硗瘠，山海相带绕。两耕不供餐，俭岁即有莩。独藉煮海余，易以供岁调。古人弛丽禁，琐琐不尔较。但令官无亏，一任民转漕。近年盐法密，适以长贪暴。茫茫一溟渤，乃是大穽沼。下不济民穷，上不资国耗。饥狼与饿鼠，白昼敢嘷噪。民膏宁几何，尔腹安得饱。我思山海藏，本是天地宝。公家卖盐引，本钱亦铢秒。祇今增倍蓰，安得不为挠。上恩岂不厚，末弊诚不料。官曹既犹御，何责汝为盗。千钧发鼷鼠，桃虫集飞鸟。我欲陈其言，哀情动深悄。闽山秀而刚，习气本强矫。近代姱节人，一一皆可考。汉史言未公，反复出篁筿。反复岂其性，当年久探讨。学道皆有用，薰陶乃其妙。抚御或失宜，反以萌不肖。矧兹一峤地，峒险接深杳。郡人生本微，邻寇时掠剽。亟当保天和，玉石戒俱燎。民生必有养，而后可施教。云何无其具，而辄事刑勦。海滨去天边，高高不堪叫。使者重观风，苏息宜及早。
易经致民用，肇自羲农先。耒耜既生聚，市易还懋迁。公私不交病，本末无倒悬。古人致主术，称物靡有偏。厥初禹作贡，不但中邦田。四海自锡贡，不惮来远边。碣石来冀右，海岱青徐连。东南并淮扬，亦自江海沿。夫岂宝远物，有道归陶甄。成周制国用，半在周官编。虞衡与商贾，胡不末利捐。艰难开国心，什一犹欲蠲。裒益固有道，公功格皇天。后儒不知学，说理多虚玄。生财昧大道，民命日益朘。管商一作俑，蠹弊贻千年。渔盐尚抑末，奈何诱开阡。怀清一以筑，茕独堪哀怜。封君擅半赋，公私重熬煎。寒机冻女手，汗粒赪农肩。织衣不上体，舂粟不下咽。伤哉力田家，欲说涕泪涟。何如弃之去，逐末利百千。矧此贾舶人，入海如登仙。远穷象齿徼，深入骊珠渊。大贝与南琛，错落万斛船。取之人不伤，用之我何愆。奈何昧轻重，屑屑穷算鞭。锱铢较鹭股，漏网鱼吞船。安得体国臣，为天掘玑璇。上资国脉寿，下拯民瘼瘨。朝夕禹贡志，菲食甘胝胼。九载不入门，千古孰与贤。更想公旦心，待旦尤干干。世俗吝与骄，曾不丝毫牵。所以泰和治，常在虞周前。此道久已亡，利欲充培埏。岂曰治不及，曾是心无传。明公中州杰，自是天分全。问学甚充厚，愿力还精坚。溥物功不劳，无欲心湛然。维此一枢轴，实秉大化权。如天有北斗，物物归玑璇。帝念南海民，风化旧所宣。皇皇风霜节，炳炳奎壁躔。纤微亦何凂，阖散有大权。利用六府修，制用九府圜。古人不可作，得意皆蹄筌。谁哉识治本，理此大化弦。三代事寂寞，念之中心悁。书生武夷客，偶此来海堧。使者采风谣，诗歌寓惓惓。
春来一月雨，米斗钱三千。江空尽绝市，灶冷厨无烟。我从莆城来，四望良凄然。滨海皆食淡，逻卒相寻挻。累累起夫役，庶局供熬煎。玉食宁几何，千百俱并缘。祇今二月节，何暇及种田。使臣询民瘼，当务固有先。近仓有陈粟，庶解朝夕悬。州县价一平，乡闾自然宽。欲言事何限，何当息民肩。
我归及初夏，正值梅黄时。曾得二三友，共赋梅仁诗。当时梅树下，捋实攀条枝。顾此廊庙物，弃之或涂泥。岂不盘实供，酸涩终见遗。古来遇不遇，物理亦可推。凉风八九月，叶尽条枝痿。精华虽内腴，知者良亦希。而况腔壳中，认此一性微。古今咏梅者，此趣谁得知。仁者天地心，生生无穷期。维此生之性，物物皆有之。安得似此梅，独秉纯阳姿。一枝一太极，静动常相随。却于坤复间，微微见端倪。凝阴不翕固，阳德无繇施。所以探梅人，用意常在兹。清霜十月旦，吟边发新题。梅亦顾我笑，笑我世俗为。无华亦无实，此境正自奇。半年不我问，觌面当何辞。见花始知树，识趣毋乃卑。我今对梅语，此道何足疑。自守固尔分，求知岂其宜。伯夷合饿死，箕子当明夷。啮雪海上郎，履霜野中儿。今我故来意，岂伊常情窥。入冬雨霜多，玄冥张其威。婉娈荆棘间，正恐不自持。探梅愿梅早，我独愿梅迟。腊前与冬后，生意真如丝。微阳不爱护，迓续今其谁。忆昔少年日，看花来京师。买舟西湖上，曾造孤山涯。孤山不可往，葛岭高巍巍。豺枭正嘷舞，龙鹓何处飞。不待岁月换，已觉人民非。逋仙唤不起，岁晏亦径归。归来三十年，清梦常依依。春事有代换，梅心无改移。春光年年有，我髪自早衰。但与梅久要，处处不暂离。所至必种梅，殷勤废培滋。培滋不见盛，雪压还霜欺。气候固多乖，人事亦如违。行行去寻芳，三年海南陲。雪霜不到地，生意当融怡。旧来种梅处，更自荒弗治。甚者斧为薪，令人重怀悲。拂衣归去来，天风吹人衣。舍南有古树，久矣阅岁期。至刚肯受磷，至洁宁为缁。廊庙未觉高，山林岂云卑。但得余蔕在，一任羌管吹。明年烟雨中，青子还累累。更看萌蘗生，生性常不亏。新根连旧根，不断生生机。生机日以长，清阴渐成蹊。从此种千树，春暗花垂垂。东风一解冻，万卉纷芳菲。
庐峰几千仞，中有云一龛。幽幽遯世人，诛茅结为庵。我尝造其间，追寻极幽探。山中满兰蕙，谷口罗松杉。更有药圃畦，种菊杞与甘。疗疾还延年，未数菊水潭。百年未云久，涧草空毵毵。我居北涧北，子住南涧南。偶然比邻并，妙处谁能参。古来种菊人，祗言晋陶潜。当年移南村，北地何所躭。亦曰素心人，可与共晤谈。云何舍之去，我怀殊未谙。八表方停云，处处迷征骖。何如且归来，理此荒径三。岁晚永为伴，青松冠前岩。唐人爱牡丹，末俗亦易酣。保此霜下杰，毋令涧怀惭。万古晋征士，可使顽夫廉。题作柴桑人，纲目书法严。我欲质巾几，白云满虚簷。
我来武夷山，远意起千古。尝疑混沌开，疏凿未经禹。峡山犹古梁，洪涛莽回互。行舟留大壑，营巢余断树。垠崖波涛痕，隠隠皆可臯。陶然上古民，要服固深阻。秦威何桓桓，薄海犹广土。六合皆涌沸，一枝岂宁处。尝言十三君，隠隠避秦侣。一日厌尘寰，泠然遂高举。上山娱宾云，下山满豺虎。神仙何渺茫，虹桥想虚语。桃源亦其类，好事自夸诩。风气日已开，蛇断出真主。遂令闽山陬，尽入职方宇。汉志名始彰，祠堂用鱼脯。流传世代久，琳宫粲衣羽。至今此名山，号为神仙府。恭惟我遯翁，辞辟厥功溥。于焉卜精庐，溪山九曲五。图书尽在是，斯地俨邹鲁。我以负笈生，来兹有年数。自惭仁智心，未臯高深趣。斯游亦何意，会心觊真遇。侃侃平生友，惠然肯来顾。携手敦夙好，抗志企遐慕。招我山中游，兹游适予素。巍巍大隠屏，屹屹天一柱。前瞻晚对亭，考槃固其所。何当同心人，相与薙榛莽。长松期岁寒，修竹倚日莫。我自爱此山，踌躇不忍去。
百年九十多，百里九十半。我持千岁樽，祝公椿松算。忆昔钓璜叟，桓桓鹰扬旦。是时年未百，一出戡祸乱。丹书佐太平，树立更明焕。又思淇澳翁，盛德为世冠。懿戒亦何年，耄境若童草。前公十年期，丹扆隆简眷。太公出为将，远业俟时奋。后公更五年，进德当不倦。武公入为相，苍生副深愿。昭代儒老成，硕望孚众观。百年未为多，名节千载看。后皇启昌运，万一效裨赞。
我思程伯子，试令晋城邑。岂弟父母人，一念诚恳恻。存心民必济，正己吏自格。虽然一邑小，允矣天下式。槃槃古东阳，亶为礼义国。弦歌视曲阜，岂惟文公泽。尚想兴学功，百年未陈迹。古来号难治，此语谅非必。人怀学道心，功化亦俄刻。重惟伊洛传，道南此其脉。家传余政谱，师授存学则。此邦有美俗，文献犹可及。接畛皆儒黉，兴起易为力。当今尚文化，乡校首扶植。非无善政人，教化岂遑急。明公下车来，声誉已洋溢。三年田里间，公来始休息。简静公优为，不扰知政绩。山人重期望，亹亹慎无斁。四海文公邦，正学自兹出。政教岂殊途，饰吏贵儒术。善化必因俗，吾世俱有责。到手事必为，莫让功第一。
每惟斯道南，七闽小邹鲁。考亭四书学，日月行万古。我生亦何幸，私淑欣有遇。南来证文献，令人动遐虑。斯文欠统一，正学真一缕。莆阳礼义国，敛袵殷黼冔。缅思东湖集，复斋接前绪。至今耆俊多，渊源此其祖。德闳有闻孙，邂逅快披臯。儒先教化地，师传盛称誉。教成畀邻邦，祖训有遗矩。岂但美彼芹，更思甘棠树。一邑召可行，尽分皆有补。十室有忠信，矧此万家聚。派近源可寻，我来重瞻溯。当年弦诵声，溪水自东注。典刑前辈人，溪山正堪数。安得杖屦陪，安溪溪头路。
东坡真天人，再拜当敛袵。千古岷峨英，浩气发耿耿。用世固磊落，作诗更雄骋。熙宁化宜更，当国惜已甚。胡为叫怒呶，使我毛髪懔。九天忠臣心，欲发不暇忍。雪堂何从容，人事得尽屏。江山拓胸次，风月动佳兴。我观此时诗，下语已清永。晚吃惠州饭，晨夕对蔬笋。和陶数十篇，习气脱略尽。岷江几百阻，到海渺万顷。公诗盖三变，每变辄近正。少年纵横习，岂意造此境。偶于玄寂中，佳处得深省。学道便为真，此语吾敢信。文固气所充，要在以理胜。洋洋大雅音，千载叹寥泯。言诗抑小技，所入宜重慎。我诗难示人，特此聊自警。
三纲首夫妇，大义天地侔。世人不见理，人欲滔天流。卦象利牝马，诗歌美关鸠。一阴与一阳，物物有匹逑。引手戒援溺，发言愧中冓。人道岂兽禽，今乃不尔犹。明明白昼攫，岂复人间羞。迩来六合混，不限风马牛。燕姬与越女，妙舞还清讴。倍蓰与什百，但欲称所求。一星欲火炎，燄燄焚林丘。大则相弃捐，小亦生惩尤。六如与五耦，倾覆卒未休。衽席有陷阱，谈笑皆戈矛。天性自此夷，同气或为仇。谗言间黑白，骨肉成深仇。每恨共世子，天分太甚柔。事明易为决，何至经渎沟。不如挺之儿，处变才俱优。孝子成父美，岂是相嫉仇。家人继之睽，二女志不投。一家祇三亲，恩义本相缪。乾纲一以解，涣散更莫收。升堂道既绝，徒重薰养忧。司徒久无官，经世乏远猷。架漏二千载，使我心悠悠。
涌翠岂兰亭，唐峰非山阴。一渠疏曲水，四野成茂林。对此坐叹息，超然起遐心。当年诸王集，幽情畅登临。虚旷非远识，绝胜名利襟。近代翁李游，至理穷高深。云何夸毗子，清谈且骎骎。抗志有近远，抚事无古今。此日复何日，有酒始酌斟。援琴不敢发，谁欤为知音。
暂停窗间诗，观此池上钓。鱼尾何沉沉，竹竿何袅袅。一丝波面动，摇曳出深沼。校人畜我时，活我良谓厚。作鲙终当供，设饵诚不料。何当两相忘，万里游浩渺。
荒山十室九无人，行道三年两调兵。闻得老贪今授首，老夫买犊要春耕。
书生久叹三纲绝，天道那无一髪存。东海不须更忧旱，迩来一妇已无冤。
道傍竹马彩旌旗，颂德歌辞纪政碑。使者郊原问民瘼，也应采到老夫诗。
远水萧萧荻苇风，月明云外叫孤鸿。丹枫拥被疏蓬底，梦断山深野寺钟。
轻寒无頼入征裘，野水闲云总是愁。极目远山横霭外，数声鸣橹过苹洲。
青烟著雨傍楼横，辗转虚窗梦不成。客里清愁无可奈，卧听簷溜泻秋声。
离骚读罢意沈沈，痛饮狂歌作楚吟。鱼腹有灵应瞑目，后来犹自有孙心。
忧世心衰且乐天，不妨飞咏此云川。天高地下有千载，物换人非无百年。
柳绿花红别一天，新来人物旧山川。若为唤起尧夫梦，再整三千六百年。
铜驼巷陌棘风凉，尚记东都旧帝乡。甲马营空云气远，杜鹃声老洛园荒。天开地辟人才出，风起云飞汗竹香。倘得行窝容我老，春风借地种姚黄。
自从尧历数昌辰，已是三千六百春。渺渺文明知几聚，悠悠盖壤定何人。斯文一缕千钧日，我辈三纲五典身。日迈月征各珍重，几多疏缺待弥纶。
万古纲常六尺躯，可嗤杜老悔为儒。林间已听鸠呼妇，竹外行看凤引雏。倘有牛眠先卜兆，岂无盘谷早营菟。世间忙处应多错，尽把韦弦玩座隅。
唤作三才祇此躯，乾坤一日可无儒。稍余礼义存余脉，亟把诗书教小雏。黑窣窣时鱼是鲁，声呜呜处虎为菟。祇今时节当如此，可笑迂生独向隅。
大隠东南第几峰，我思论学武夷翁。春秋时义今如昨，文献风流已不同。阳欲复时宜静俟，道当穷处有时通。先生若有观梅约，好把篇诗和渚宫。
当年卫道大贤功，人士今知有学宫。自叹升堂惭董子，岂无笑列议韩公。儒风济济衣冠旧，世事茫茫尘网中。我已结茅溪五曲，飞鸿尚许溯天风。
野田秋溜正潺潺，新翠乔林绕舍环。淡日凝烟横别浦，斜风吹雨过前山。柴扉初放牛羊出，渔艇方携蟹蛤还。自笑平生爱游览，天教长在水云间。
久客为邻忆杖藜，情亲端与弟兄齐。一生磨螘团团走，百事枰棋著著低。武定波寒看落月，石头秋晚吊荒蹊。茅簷作计能成否，破壁何堪草满畦。
竹窗渐白卷寒衾，上巳才过节物深。野杏出篱明望眼，蒌蒿满地蔼愁心。已知赋分多行役，焉用诗鸣得赏音。春在江山无限好，缓驱羸马度烟林。
晓日曈曈一岁初，乡闾盛会说吾庐。运当尧历三千六，数协羲图五十余。修竹岁寒欣得友，野花春色且携书。大篇听取艰贞训，万古天心定不虚。
一见识君多道气，再陪杖屦此跻攀。高山流水知公志，明月清风共我闲。落落半生心未泯，寥寥千载事相关。出山一步尘埃满，便好赍粮莫出山。
试问山中亦何好，见山便自喜居山。不堪造物半生役，枉使男儿百岁闲。天柱沈冥阴雨外，幔亭缥渺彩云间。苍生辛苦何终极，控鹤仙人去不还。
两帙诗课早已了，三杯酒债亦可休。我去问君去无去，君留任我留不留。门前雨深泥滑滑，道人四壁风飕飕。且留看诗可罢酒，请烧香鼎调茶瓯。
弱水流西河水东，瞻乌爰止谁雌雄，天地方闭何时通。颠倒溷室成仙宫，我羡仙人在高空，绝粒轻举乘天风。豢养不及真神龙，人生剪羽樊笼中，名尤利怨方相攻。忽闻海上蓬莱翁，却来幔亭跨长虹。愿留徜徉群仙峰，尘寰渺渺知何穷。
北望悠悠音信少，空房念远心常早。流萤煜煜夜稍清，寒雁嗈嗈寒已到。细丝清水练方新，在椸半湿日中明。隔篱翁媪寐不熟，月落尚闻砧杵声。将军锦帐环歌舞，百战尚迟归寸土。老农肩米肉成疮，思妇裁衣泪如雨。
平生不喜桃李春，懒随年少争芳新。堂前酌我金叵罗，春衫密缝恣其仁。出郊相逢好朋伴，赠我殽羞荐歌管。等闲对客难为劝，强作春妍趁游衍。人言洛阳富春光，我来看花如醉狂。蚩堤欲决值连雨，著鞭跨马空自忙。天津一声来杜宇，东君冉冉归何处。春会有归归太早，忍见红荒在尘土。归来山中自闭门，落花片片余空山。今春只向风雨过，伤春怀抱将谁言。武陵风景四时好，扁舟径问桃源叟。春来春去总不知，赏心一付寻芳友。
客路三千亲七十，行道无情亦沾臆。阿娘七十更加四，阿翁七十更加八。人生至乐那有是，君独胡为此役役。五鼎珍羞不见多，一盂菽水堪为悦。八方渺渺夕阳西，与君早决归来策。高曾规矩父弓冶，君家正印斯文脉。我生喜读平园文，到老更看梅谷集。此翁岂弟真可人，直把文章事游剧。庆儿二首望不浅，城山佳谶真端的。相边佳作渐家数，慎真不觉誉儿癖。更想高阳寿内辞，曾是修行咽梅实。二老随宜也自欢，终欠斑衣儿在侧。须知团聚第一乐，此外蝇知总无益。名骥坠地千里心，丹凤冲霄九秋翼。萧曹事业已千千，当年岂要从刀笔。丈夫未遇固脱略，时人孰测调元术。平园相谱当相传，抚卷临风三叹息。勗哉勗哉后之人，百世诗书尚余泽。
我观卦气先天图，更参歧伯答问书。虽然三坟不可得，此即造化阴阳枢。超然便可会大道，学不至此应非儒。医亦其中一事耳，造妙直与神明俱。后人自是识根浅，九流既裂家法殊。儒家道家已为二，医术下视史与巫。苍生百万命安寄，天地生物意亦辜。日来运气颇自别，颠倒温凉与寒热。众工庸技漫尝试，须藉良医为宣节。翠峰直是英杰士，家世箕裘素儒业。辞章小技我易工，要参大道融明彻。太上好生无别事，且向医方究施设。垂帘市肆心自闲，左右图书恣怡悦。便是羲皇以上人，岂但当年佗扁诀。今兹出手才小试，邦人感恩已凛烈。长歌为作儒医行，德君之深望君切。古称良相即良医，大化烦君更调燮。
男儿踏地志四方，出门大路行康庄。况为驲使期令速，千里万里瞬息将。云胡邂逅遭一跌，颇觉平陆成羊肠。古云一蹶得一便，又云三折医之良。幸逢瞑眩得早瘳，莫若视地足勿伤。生全天地父母恩，一举足兮慎勿忘。
高哉永阳山，清哉永阳水。不须问芝岭，不须寻桃源，桃源芝岭近在永阳里。此山朝朝暮暮有爽气，此水一点不受污泥滓。黼冕峨峨尽周献，弦诵洋洋尚周礼。员颅方趾天地间，靖献此心固何尔。梅坡先生真绝俗，夜月清标照寒水。年移物换耳不闻，不挠不污直如矢。留远先生心更苦，风雪漫漫燕万里。腴田好爵某不顾，携手河梁得鱼泚。旸彼诸老皆典刑，三叹此邦皆俗媺。嗟哉世之人，醉中偷生梦中死。高冈千仞亦陵迟，狂众一啜滔滔是。如此衣冠古人物，直入画图播青史。更有一事兴我闻，后生尚及见典刑。兵戈生长三十载，豪杰岂必文王兴。迩来童冠入小学，能文何啻百许人。虽然文章亦未授，山深最喜习气淳。万方飒飒声一概，此地未著裘马尘。甘能受和白受来，岂有质实无其文。古云变鲁可至道，百年正学亦失真。尼山一何高，泗洙一何深。圣门登临别是一般起，处处山水满我仁智心。悠悠清泉涤我虑，飘飘长风吹我襟。认取当年咏归意，与我同赋暮春吟。
今宵无月烛，鬃瓢泻银河。谁言滂沱泪，恨此离别多。尔会亦云数，吾感亦如何。
冀亳与歧山，一际五百年。洙泗岂无集，未遇时运偏。世降道愈悠，击壤呼尧天。
东都亦论道，忽梦金光身。太和岂无治，髽髪终殊伦。夜半一炷香，命世胡邅屯。
混之再开辟，唤觉千载迷。龙门空宝匣，明月照玉溪。五纬集未久，又报填旅奎。
高高不可问，神光终朦胧。云锦不成报，谩尔欺盲聋。柱维久倾折，会有补炼功。
一滴流浆石骨穿，于今一掬扫炎氛。鹤仙业已成陈迹，瀑布声中隠剑痕。
五月凉巾陟翠微，竹根香露湿人衣。云行老树青猿过，雪落长溪白鹭飞。仙径好花愁急雨，洞亭芳草怨斜晖。我来只欲平林去，细叩先生玉版扉。
赫曦薄暮真奇绝，初到残阳复西没。仙霞山外何处山，五彩云霞互明灭。须臾群阴解剥尽，雨脚如麻渐开豁。冥冥勃勃不可留，空有残霞半天赤。
赫曦日夕真奇绝，最好中秋看明月。竦身飞上第一峰，不觉清寒近天阙。初离海角犹朦胧，行到天心转光洁。今宵端正照山河，长笛一声愁欲裂。
赫曦中夜真奇绝，起视茫茫大瀛渤。风涛雪浪无际涯，绝岸时看孤岛出。洪炉巨甑如蒸炊，囿形宇宙非金石。直凌倒景窥三光，俯见尘寰如超越。
赫曦清昼真奇绝，远望海门观出日。金戈铁骑走千峰，闪闪万旗张天赤。神龙飞上使人惊，烁眼祥光成五色。扶桑欲出升何难，认取真情凝太极。
我家万山中，日日采樵去。扪萝上层巅，苔滑不留履。落日负樵归，云深失归路。谁家犬吠声，声在云深处。
偶因抱瓮出，夜汲涧底泉。荡摇水中月，水定光复圆。问水水不语，问月月不言。倚树一长啸，万壑松风寒。
君心如柳枝，春尽絮狂飞。妾心如古木，不受春风吹。古木宁槁死，可伐不可移。风絮飞不已，飘零将安归。
径狭不容车，溪浅不容钓。平芜淡云烟，独鸟下残照。见山孑无言，倚树忽长啸。徘徊澹忘归，空林明远烧。
有客叩我门，动色谈公侯。权门热于火，富贵可力求。我性不谐俗，素拙生计谋。苟求未必得，徒为君子羞。拂衣起谢客，夷然卧林丘。
林屋本深寂，而多禽鸟喧。一静制群动，何必更幽偏。西风扫脱叶，见此林杪山。朝看孤云出，暮看孤云还。云飞亦何心，相对两忘言。
空翠冷滴衣，石藓滑吾足。偶随白云去，栖此林下屋。楼影挂斜阳，钟声出深竹。山僧老面壁，谁与伴幽独。分我云半间，欹枕听飞瀑。
妾家有明镜，百炼方能成。宝匣玉为台，持以奉良人。自恃妾貌妍，懒拂镜上尘。妾貌未及衰，妾镜先已昏。貌衰不再少，镜昏能再明。为君一磨拭，烱烱光如新。徒能照妾貌，安能照妾心。
孔明卧隆中，世事若不闻。草庐两三策，大义固已明。陶潜晋处士，束带耻屈身。浩然归去来，把酒惟长吟。潜鱼游深渊，好鸟鸣高林。是以古君子，出处各有心。
庭前有松树，百尺盘虬龙。材大不适用，偃蹇霜雪中。五陵年少儿，种花不种松。寄言傲霜雪，何似媚春风。松有千岁根，花无十日红。众人逐时好，君子惟固穷。
绝壁两屦云，荒村半桥霜。孤往欲何之，林下幽径长。寒梅在何许，临风几徜徉。谁家断篱外，一枝寄林塘。水静不摇影，竹深难护香。无言独倚树，山空月荒凉。
斜日明远树，落叶走空阶。闭门寂无事，心澹境自佳。美人期不来，此乐谁与偕。岂无南飞雁，可以寄所怀。所怀不可寄，孤云渺天涯。
斜阳挂庭树，有蝉鸣树颠。无端聒人耳，惊我闲窗眠。吾观动物中，至清莫如蝉。翩然蜕污浊，饱餐风露寒。此外一无求，何苦浪喧喧。口给祇屡憎，不如且忘言。
东篱有佳菊，埋没野草傍。草蔓日以滋，菊苗日以荒。生意几欲息，菊短草何长。深秋严霜下，百草不复芳。采采东篱花，澹然发幽香。万物各有时，盛衰固其常。荣华不足恃，穷困果何伤。
百里子男邦，职任非不厚。治民如牧羊，扰之则惊走。睠兹上虞邑，江海环左右。萧萧北风寒，怒涛声撼吼。元亮已赋归，世事付杯酒。宗子古维城，此行应不苟。茧丝与保障，二者孰先后。勉旃重勉旃，毋袖经纶手。
吾闻句践国，昔有鸱夷子。沼吴收隽功，扁舟五湖里。又闻越东山，安石真奇士。一局别墅棋，失笑屐折齿。缅怀百世风，可以肃顽鄙。峨峨禹穴山，滔滔浙江水。山川今犹昔，宁无安与蠡。为我谢二公，幸为苍生起。
愚公欲移山，精卫欲填海。嗟乎智力穷，山海元不改。春秋更战国，仁义日荒怠。近趋管晏功，远受仪秦诒。杨墨骋邪说，申韩祸无罪。孔孟生其间，迂阔谁复采。群嚣竞纷纭，智力几百倍。山崩海可竭，吾道固长在。
游鱼闻饵香，宁悟钩入口。不忍一朝饥，竟落渔人手。捕雉必以媒，相呼欣得偶。失身罗网中，乃为媒所诱。嗟哉二物微，智不料其后。飞潜一失所，虽悔复何咎。矧为物之灵，而不慎所守。饥渴能害心，交游多卖友。
渊明令彭泽，自谓归来好。外物一无累，刚被菊花恼。东篱兴悠然，一醉舒怀抱。陶没已千载，爱菊人何少。谁能轻富贵，高蹈一世表。种菊学渊明，此意何矫矫。栽培春雨中，不待秋风老。南山无古今，世事何时了。先生笑不言，杜门方却扫。
闭门十日雨，萧然抱孤琴。之子从何来，踏雨叩我门。对床话达晓，山窗耿青灯。挽衣不可留，何以赠子行。问子此何时，瞇目凄黄尘。四海非不宽，可语今几人。潇潇风雨中，奔走欲何营。愿子重自爱，堂有白髪亲。
好风从西来，浮云忽中披。片月耿层空，清气入诗脾。皎皎万里光，谁言一分亏。亏者盈之渐，乘除迭相推。既圆终复缺，何如未圆时。过满易招损，极盛必有衰。人事无不然，一笑姑置之。愿我尊有酒，何喜亦何悲。颓然就一醉，月落吾不知。
山中何所有，古松与清泉。一泓涵素月，千尺摇苍烟。我生乏世用，乐此山林闲。临流或倚树，物我两悠然。慎勿作梁栋，斧斤斵其天。慎勿入江海，汹涌生波澜。流荡易忘返，正直难自全。我欲叩其理，水去松无言。
吴起为鲁将，杀妻殊不仁。乐羊伐中山，食子太无情。功名苟为重，骨肉无乃轻。以此谋富贵，何如甘贱贫。沛丰三尺剑，抵掌收楚秦。未央玉巵寿，以功骄父兄。惜哉一杯酒，终愧一杯羹。
晋人杀鸣犊，孔子不渡河。河之水洋洋，临流一长歌。岂无舟与楫，所惧蛟与鼍。蛟鼍任险怪，不度如我何。黄鹄一远举，奚忧婴网罗。
卫人将授甲，鹤有乘轩宠。爱人不如禽，士固不为用。唐人竞朝梁，怒杀孙供奉。兽犹知有君，人胡不愧悚。
鹰犬饱粱肉，饥人厌粥糜。墙屋被文绣，民有号寒儿。禽兽食人食，土木衣人衣。俗偷或过侈，民穷易为非。君子固有守，岂若世所为。富贵苟可得，贫贱终莫移。
群栖平沙雁，有警奴辄鸣。鸣多谓奴妄，哀嗷堕弓矰。甡甡中林鹿，以媒诱其群。相呼入网罟，鹿死媒独生。骨肉不相信，效忠况他人。轻言托心腹，卖友终不仁。君子能审友，四海皆弟兄。
君在南山南，水阔云漫漫。我在北山北，木落天地宽。所思不可见，孤峰碧巑岏。片云遥相望，脉脉一水间。水流渺何许，抚松独盘桓。人生有离合，把酒欲问天。何以寄所思，取琴倚风弹。一弹不成调，再弹谁与言。抱琴耿无寐，月落空山寒。
昔君坐谈诗，古音振宫商。昔我起舞剑，三尺星斗光。我剑何慷慨，君诗何老苍。感此一笑叹，徒成九回肠。久别忽想见，岁月惊惶惶。岂无平生友，对面险太行。知心今几人，况复天一方。安得飞霞佩，共挹天瓢浆。道义有真乐，何必甘膏粱。临行劝我酒，我饮不尽觞。一饮情易阑，再饮情更长。斜阳重回首，烟水空苍茫。
我学三十年，巧不能胜拙。汝年今弱冠，慎勿虚岁月。何必千里师，而后可受业。何必万卷书，而后称博洽。读书贵有用，岂徒资笔舌。立身一弗谨，万事皆瓦裂。蔬肉同一饱，自可甘薇蕨。布帛同一煖，何必轻裋褐。贫贱士之常，纷华安足悦。晴窗明几砚，夜灯耿风雪。汝今其勉旃，经史须涉猎。顾我何足学，当学古贤哲。
去年逢元夕，交光灯与月。今年逢元夕，交光灯与雪。有月已甚奇，一雪更奇绝。灿烂星斗光，晃耀琼瑶阙。纷纷竞儿嬉，笙歌声不歇。年来独衰懒，颇亦厌喧杂。呼儿早闭门，拥炉烧落叶。雪月两不知，孤灯任明灭。
有诗可以吟，何必拟李陵。有酒可以酌，何必慕伯伦。自吟复自酌，一笑睨白云。卷舒见吾道，聚散亦世情。老我一茅屋，萧萧山下村。种瓜有余地，吾亦安吾贫。兴来即杖屦，孤往无与朋。晨出未启户，暮归或扣门。翛然脱尘鞅，无怀与大庭。所以轩冕贵，不移丘壑心。此意谁独识，千载一渊明。渊明不复作，视此壁上琴。
呜呼有生初，蠢蠢不知几。血气均有欲，扰扰靡穷已。伯益烈山泽，庭氏挟弓矢。驱除或未尽，遗类复纷靡。岂惟枭鸟恶，亦有伯劳氏。琐琐至微物，凶悖乃如此。不思天壤间，万物虽异类。子之于父母，恩爱均一理。卵翼哺尔成，胡为遽忘义。昔闻乌反哺，羔羊能跪乳。蜂蚁识君臣，豺狼知父子。寄语当世人，为此勿为彼。
世以鹊为吉，人多喜其鸣。世以鸦为凶，鸣多人辄嗔。吉凶一以定，嗔喜此焉分。相彼新罗鹞，于何分爱憎。群鸦竞喧集，有耳若不闻。一鹊不相容，搏击以为能。不知鹊可喜，甘与鸦为群。妒善复党恶，鸷悍徒不仁。石显怙权宠，望之不容身。林甫擅柄用，何有乎九龄。宁为望之辱，不作石显荣。宁为九龄死，不作林甫生。邪正苟倒置，是非竟难陈。人事无不然，何独此微禽。
故家有乔木，众鸟巢其枝。纷然各卵育，自啄还自飞。谁欤恣残忍，缘木登其危。毁室取尔子，杀戮轻如嬉。漂摇风雨中，巢破不复支。破者尚可完，死者终无归。自谓翔后集，今乃失所依。胡不舍之去，远择高林栖。主人不我爱，舍此复何之。哀哀鸣向天，路远天不知。吾闻重太息，事莫大于斯。弱肉强之食，扰扰今何时。人生且未保，尔死谁复悲。寄言民父母，赤子方流离。
客行归故乡，依依一邻叟。把酒向我言，重叹生不偶。大男年二十，前年方娶妇。府帖点乡兵，井邑备攻守。万骑声撼天，战骨今欲朽。小男年十三，娇痴犹恋母。所恃惟此儿，未忍辄笞殴。垂白力耕耘，一饭仅充口。东邻数十家，兵火十无九。西邻破茅屋，萧然一无有。悍吏猛索租，摧剥及鸡狗。嗟子行四方，颇亦闻此否。偶述邻里情，勿讶言语丑。老妇洗瓦盆，呼儿进畦韭。愿子姑暂留，为我进杯酒。
客游严陵道，中路哭者谁。哀哀母子别，云是夫弃妻。百年结欢爱，一旦生别离。妾去何足怜，怜此乳下儿。哌哌未能语，弃去良可悲。儿啼苦恋母，母闻转悲凄。欲语别离苦，孩提尔何知。徒能抚汝顶，相顾空泪垂。夫妇义已绝，母子恩亦亏。尔饥谁与哺，尔寒谁与衣。明年尔学行，谁与相提携。人言无母怜，有父尚可依。尔父忍弃我，弃汝将如遗。去去两相失，相见未有期。娟娟秀眉目，梦寐或见之。夜静涧声咽，犹似闻儿啼。
顽云拨不开，阴风挟严威。大雪止复作，细民已嘘嚱。人言丰年瑞，可乐胡反悲。频年岂无雪，雪少寒不知。谁为御寒计，茅屋曝晴曦。今年雪大作，始信贫无衣。地炉燎湿薪，僵坐缩如龟。年丰固可乐，一饱远莫期。但忧今日寒，未虑明年饥。岂知纨绔子，重裘拥柔肌。绣阁蔼春风，金帐环蛾眉。惟恨雪不多，低唱饮羔儿。且尽一己欢，宁为尔民思。尔民毋自苦，会有年丰时。鸡豚燕同社，玉粒香浮炊。一饱有余乐，八珍亦奚为。寄语纨绔子，此意知不知。
路傍谁家女，踌躇不能去。自言妾小时，家本樵川住。十五嫁良人，长年秉机杼。辛勤奉舅姑，足不越庭户。去年秋枣红，边人健如虎。移家入深林，自谓百无虑。空山鸣剑戟，失色骇相顾。星散各偷生，不幸适相遇。妾身如风花，飘零委尘土。妾命如蜉蝣，焉能保朝暮。一死恨不蚤，空为年少误。去去忽相失，零落在中路。妾有乳下儿，咿哑方学语。四海尚干戈，安知尔生死。回首望天涯，家山在何处。妾命负所天，顾影惟自怜。自怜轻失节，天下何独妾。
西风扫残暑，微月澹新秋。相传织女星，今夕嫁牵牛。翩翩联鹊桥，亭亭拥龙辀。多少乞巧人，笑语穿针缕。吾尝夜观象，细与推其由。惟有五纬星，顺逆有去留。经星二十八，历历如缀旒。万古俨不动，分列十二州。其余众常星，烂然满空浮。休咎必有证，君德修不修。胡独牛与女，不与众星侔。乃知尘世人，配偶相绸缪。少陵号诗史，万象穷冥搜。亦云年年渡，秋期何用愁。彼哉柳河东，抱拙不自谋。旁趋事曲折，窃效儿女求。谁与倡邪说，诞谩不复收。淫亵转相袭，寖使其辞浮。仙槎倘可乘，我欲凌空游。再拜二星灵，一洗千古羞。天高不可问，河汉空西流。
细路如蛇盘，山根复山巅。振衣上千仞，顿觉天地宽。四山朗开豁，斜阳淡平川。溪浅不可舟，桥断衣可搴。依依桑柘村，翳翳井里烟。老翁古柳枢，扶杖白垂肩。问途入深巷，蒲柳隠败垣。忽得幽人居，一室静且安。中有插架书，外有负郭田。种秫可酿酒，枕书时醉眠。自言居家好，笑我行路难。欲分清溪尾，著我屋数椽。踏月两相过，亦足陶情欢。子虽爱我厚，我亦愧子言。天涯倦游客，岂不怀故山。抱薪煮白石，岸巾曝晴簷。兴来或杖履，松阴弄潺湲。如此岂不乐，胡为复盘桓。泠然御风去，月暮孤云寒。
春光美于酒，我得醉其淳。春情浩于海，我得涉其滨。人生贵适意，何须苦悲颦。轩轩远游志，恨不穷入垠。流连虑忘返，岂徒玩芳新。游子多愒日，志士惟竞辰。二者孰得失，谁能究其因。俯仰天壤间，何轻用此身。骄惰由放逸，美好出艰辛。此日何足惜，我思古之人。
涧深飞瀑寒，云破断崖碧。呼儿入深林，扫此松下石。澹然忘世故，一枕聊自适。梦断山月高，孤猨啸青壁。
我从山中游，归来林壑暝。涧水冻不流，月出四山静。柴扉不敢敲，恐惊孤鹤醒。徘徊踏明月，倚杖看松影。
明月照高楼，永夜不阖扉。盈盈楼上女，耿耿如相依。岁月忽已晚，草木变芬菲。扳条折其荣，风流付枕帏。蹇修时不存，悠悠谁与归。仰视浮云驰，俯见月在衣。置书怀袖中，有约吾敢违。愿寄双飞燕，为我西北飞。
春草秋更绿，能得几时好。人生非金石，坐愁红颜老。振衣千仞冈，木落雁飞早。无营地转幽，遂动自纷扰。时哉不我与，全身以为宝。不是傲当时，用拙存吾道。
士之生斯世，身穷志弥笃。不惟气浩然，亦是敦薄俗。渊明晋高士，志岂在微禄。不以进为荣，不以退为辱。云出鸟倦还，吾亦从吾欲。南山岂无豆，东篱亦有菊。日与田父游，气象和而肃。一枕北窗风，红尘任奔逐。起视天壤间，四海空两目。但愿樽有酒，宁顾瓶无粟。
曾为石壁游，更借僧房宿。楼阁倚林腰，溪山醒尘目。敲门寻旧僧，清响应林谷。老僧不厌客，分我云半屋。禅月岂后身，尚余诗满腹。疑我亦荀鹤，再与赋汉牧。汲井昼煮茶，洗钵夜分粥。山空人语寂，邀我入深竹。独抱无弦琴，不唱浮生曲。月树影参差，风鸣声断续。翛然出尘表，身世转幽独。明朝出山去，无言笑相瞩。江上石牛眠，秋草为谁绿。
万山鬰回合，群木尤老苍。细路百盘折，崎岖陟羊肠。凉阴覆峭壁，萦回涧流长。绿萝下百尺，笑挹清泉香。甘寒试一潄，齿颊凝冰霜。拂石坐未去，樵叟来我傍。云此涧中水，其源来浦阳。浦阳婺属邑，亦我父母邦。欲我饮此水，而不忘故乡。叟言起予意，振衣欲飞扬。便将随水源，径度千仞冈。叟前挽我衣，迟留且勿忙。吾家隔前坡，林居愧荒凉。寒醅旋可压，为子炊黄粱。微径行荦确，柴门隠松篁。推户拂尘席，延我入中堂。呼儿出长揖，阔步何蹡踉。问我从何来，惊顾走欲僵。屡呼不复出，自起致茶汤。坐不分宾主，高谈到羲皇。炊烟淡茅屋，劝我饮尽觞。葫芦烂鹅鸭，盘饤罗芥姜。一饱共酣寝，此乐殊未央。摄衣起谢叟，听我歌慨慷。风埃暗宇县，干戈几抢攘。朽骨缠蔓草，呻吟卧残创。荒丘奔狐兔，断础悲蛩螀。奔逃不相顾，流离各凄伤。十年未返业，几人失耕桑。而此源中民，熙然独徜徉。数家联聚落，茅茨带林塘。笑语声相闻，隔篱灯火光。翁妪各垂白，童稚纷成行。嫁女必近邻，生男不行商。死徙无出境，耕织各有常。地罏老瓦盆，竹几素木床。俗淳器亦古，岂识时世妆。瓜瓠满篱落，麻苎翳门墙。缺窦出鸡犬，平坡散牛羊。豚蹄一盂酒，神休答丰禳。村讴杂社鼓，醉舞衣淋浪。昼无悍吏恐，夜无群盗狂。生者遂所养，死者得所藏。其乐有如此，宜与世相忘。叟前重致词，为子言其详。使我居华屋，绮疏交洞房。使我服鲜丽，翠襦绣罗裳。食必具水陆，饮必酣琼浆。出则盛车骑，锦鞯紫游缰。归则拥歌吹，粉黛环姬姜。贵封侯万户，富储粟千仓。如此岂不乐，患至难豫防。利者祸之的，何地非战场。况有吏椎剥，宁免盗陆梁。安贫即乐土，多财必遗殃。人生守常分，世事胡可量。我闻重叹息，临风几徬徨。林霏掩苍翠，回首路杳茫。远山衔落日，惨惨尘沙黄。因思桃源中，人多寿而康。山深事简寡，居安俗淳良。不与外人接，别在天一方。儿孙自生长，古今任兴亡。世以为神仙，此说诚荒唐。平生志远游，恨不穷八荒。去家百里近，绝境见未尝。邈与桃源居，异世遥相望。安知千载下，以我非渔郎。独恨无桃花，夹岸摇红芳。花落春水涨，一苇或可航。
鸣不择上林，栖不依华屋。雄飞各呼雌，翩翩自相逐。渴饮野田水，饥啄野田粟。一饮一啄能几何，慎勿远飞投网罗。君不见金笼老鹦鹉，向人空作闲言语。
有美人兮天一方，弭绛节兮撷琼芳。瑶环瑜珥锵琳琅，修竹萧萧翠袖长。芝宫芙馆椒为堂，青琐窗户白玉床。一笑满酌天瓢浆，簸弄骊龙明月光。欲往从之路茫茫，爱而不见空彷徨。安得骑麟鞭凤凰，飞霞翩翩高颉颃。白云缥缈遥相望，凭谁寄取双琼珰。
昌黎之生月南斗，牛奋其角箕张口。坡翁宿直斗牛箕，自谓文似昌黎叟。顾予命亦坐磨蝎，碌碌浪随二公后。文章学问愧前修，有口但知能饮酒。松坡磊落湖海人，为我掉舌谈星辰。蛟龙蟠屈终变化，君子忧道宁忧贫。夜半狂吟踏破瓮，结柳为车穷莫送。掀髯一笑问松坡，文如二子今何用。
十载驱驰翰墨场，翩翩霞佩高颉颃。赋窥贾马搜班扬，诗崇晋汉卑齐梁。斯文未丧道未亡，欲寻坠绪何茫茫。萧骚裋褐凄风霜，匣中蛟龙吼干将。男儿有志行四方，安用把笔工文章。掀髯长啸俛大荒，残烟落日尘沙黄。纷纷蚁穴争侯王，邯郸一梦炊黄粱。断鹤续凫谁短长，世间万事俱亡羊。何如长歌归故乡，古松流水遶石床。浊酒一壶琴一张，卧听孺子歌沧浪。
石作人言豕人立，或啸其梁阚其室。道人叱咤鞭雷公，驭风骑气行虚空。赤手缚鬼如缚虎，画地为牢通鬼语。登坛摄将如有神，问其姓字皆忠臣。生不求生以害仁，死犹赫赫濯厥灵。百鬼啖尽何足恤，吾独因之三太息。关云长，张睢阳，凛然大节死不屈，至今日月犹争光。荆州一失不复得，江淮保障谁之力。欲为汉唐开太平，老天胡不留斯人。
汉皇锐意求神仙，神仙之效何茫然。蓬莱弱水不可到，且立宫中承露盘。饥餐玉屑不堪饱，谁谓有方能却老。人生修短数在天，多欲未必能延年。秋风吹老茂陵树，年年空滴金茎露。建章宫阙随烟尘，块然屹立惟铜人。宫官西来果何意，一朝辞汉将归魏。吁嗟铜人如有知，口不能言惟泪垂。自从曹氏盗神器，父子相传已三世。汉宫故物无一存，汝独犹能感旧恩。凄然照影临渭水，一折铜人扶不起。宁为弃物委道傍，不忍漂泊离故乡。迢迢东望洛城路，回首长安愁日暮。长安繁华非昔时，洛阳寥落谁复悲。汉魏兴亡何日了，长见铜人卧秋草。
锵然非金亦非玉，壹片宫商纷其触。歘如环辔玲珑摇佩旌，铿如鸣球拍琴九奏箫韶声。凄如孤鸿叫群嘹唳穿云去，清如幽泉滴沥飘落断崖处。余音欲断还复鸣，咄咄胡床静中据。乃知簷铃适与风相会，锵锵铮铮可听不可佩。我怜其轻脆不足恃，戛则成音击则碎。嗟哉无情之物能感人，浮华言语自古多误身。喧然声名满天地，好声过耳俱成尘。物情万变伏还起，人生几何安足恃。何如物我两忘言，云在青山水在月。
子居金华山之东，我居金华山之西。东西相望二百里，半面未识心相知。扳条采荣远莫致，梦中往往或见之。子持一卷易，我携一篇诗。此诗此易世不识，与子共作千年期。前乎千载事已矣，后乎千载谁是非。握手论心语未了，松风万壑寒生衣。山深梦断不可觅，落花耿耿寒梅枝。起视金华万山顶，惟有白云来去飞。
长剑不入英雄手，劲气摩空拂牛斗。埋光铲采今几年，匣中忽作蛟龙吼。古琴不入时人耳，断弦挂壁尘埃久。桐尾半作爨下焦，高山流水今安有。自笑长不满七尺，役役徒为牛马走。学剑学琴两无用，肯以穷困移所守。孔颜非厄，盗跖非寿。西子非妍，无盐非丑。一时荣辱闲过眼，千古是非空挂口。何如长歌归去来，万事无心一杯酒。
金华山巅一挥手，俯视尘寰仰星斗。闲云满地白鹤飞，积雪暗天苍兕吼。北山周回七百里，名著洞天非不久。世人未识山中乐，问我山中何所有。旧传叱石化羊眠，亦有耕田驱鹿走。大士浴缾今尚在，孝标书堂谁与守。翩然东访赤松子，何须辟谷能延寿。出门一笑天地宽，龊龊徒为儿女丑。君不见东坡游赤壁，东望武昌西夏口。江山风月两依然，谁能与客携鱼酒。
之子词场无敌手，骑麟翳凤集北斗。藉藉人间月旦评，滔滔笔下风涛吼。方抟扶摇九万里，可速则速久则久。文章何止拟相如，政事亦堪修冉有。回首落日烟尘昏，满眼风寒沙石走。老天应未丧斯文，君子固宜知所守。刀以铦而缺，砚以钝而寿。名高多谤毁，女妒无妍丑。乃知明哲可保身，安用嚅唲浪开口。悠然一笑对南山，壁上有琴樽有酒。
六月不雨至七月，草木脆干石欲裂。方士画符如画鸦，呵叱风伯鞭雷车。九天云垂海水立，骄阳化为雨三日。万口竞夸方士灵，彼亦自谓吾符神。谁知水旱皆天数，贪天之功天所恶。吾心修德可弭灾，大抵雨从心上来。桑林自责天乃雨，岂在区区用方士。
风雪骑馿穷郑五，良史武陵忝厥祖。文章千古推贺白，余子碌碌何足数。西风客路一相逢，笑睨平芜共怀古。神游千载渺襟期，不学时妆竞媚妩。翩然一鹗迅秋空，纵横健笔凌鹦鹉。愧我栖栖一钓翁，胯下宁甘少年侮。两鬓风霜飒短褐，把酒长歌话愁苦。君留不住我亦归，枫林叶落津头鼓。剑光错落耿青灯，夜半闻鸡与君舞。几回欲寄别后书，雁飞不过衡阳浦。树阴黯黯江东云，柳色依依渭城雨。人生相会不可期，去住真如萍散聚。我在金华北山北，茅屋三间云一坞。君在濲江西港西，种秫有田瓜有圃。我不能往君不来，凄凄风雨谁为主。何当共作子长游，南浮沅湘北齐鲁。不然赤壁吊东坡，高攀栖鹘登虬虎。放浪形骸期汗漫，霁月一襟春万宇。逍遥容与澹忘归，弭节江臯采芳杜。狂吟曾点舞雩风，一笑渠侬行凉踽。
建安天下如溃瓜，一榻之外非吾家。黄屋飘飖定何许，龙为鱼兮鼠为虎。老瞒持力敢欺天，朵颐汉鼎方垂涎。紫髯将军一攘臂，控荆引越三千里。慷慨山东大耳儿，南飞乌鹊栖无枝。草庐一语君臣契，目中久已无吴魏。堂堂大义凛不磨，灵关剑阁争嵯峨。昨夜西南一星落，六尺之孤竟谁托。渭水旌旗归故都，江上空存八阵图。抱膝长歌出师表，古柏苍苍为谁老。
村南村北麦花老，姑恶声声啼不了。有姑不养反怨姑，至今为尔伤风教。噫，君虽不仁臣当忠，父虽不慈子当孝。
姚生年来如我贫，澜翻口舌谈星辰。凄风落日低黄尘，客路相逢眼为青。草鞋生翼杖生鳞，一笑索我诗赠行。我诗何足为重轻，历象妙处须推寻。相国之生孕昴精，客星动摇归富春。天不祚汉星坠营，泰阶或坼中台星。大抵人事关天文，试算天下英雄今几人。
今年客路逢寒食，村落无烟春寂寂。荒冢累累人不识，芳草凄凄吐花碧。麦饭一盂酒一滴，哀哀儿女春衫湿。我过其傍因太息，有坟可酹何须泣。干戈满地边云黑，路傍多少征人骨。
昔年著脚穷深幽，藕花十里烟波秋。骑馿踏月杨柳市，买舟听雨菰蒲洲。酒楼倚天沸歌管，繁华转眼如云浮。山川悠悠尚如昨，岁月匆匆不可留。君不见钱唐江上潮，早潮生兮晚潮落，滔滔东去何时休。
我昔扁舟泛湖去，四望荷花浩无数。谁家画舫倚红妆，笑声逈入花深处。笙歌凄咽水云寒，花色似嫌脂粉污。夜深人静月明中，方识荷花有真趣。水天倒浸碧琉璃，净质芳姿澹相顾。亭亭翠盖拥群仙，轻风微颤凌波步。酒晕潮红浅渥唇，肤如凝脂腰束素。一捻香骨薄裁冰，半破芳心娇泣露。湖光花气满衣襟，月落波寒浸香雾。恍然人在蕊珠宫，便欲移家临水住。回首落日低黄尘，十年不到湖山路。花开花落几秋风，湖上青山自如故。
壁乎琴兮不弹，心乎道兮忘言。操履霜兮猗兰，忠与孝兮两全。松风兮涧泉，琴无弦兮有弦。青霞兮柯仙，道不传兮有传。
盘谷四面环青山，晴岚暖翠浮云烟。盘谷之阻多幽泉，湛然深碧蛟螭蟠。中有华屋贮神仙，猿鸟不惊犬不喧。竹侵行迳松碍簷，人疑无路堪攀缘。忽闻读书声琅然，始信别是壶中天。翩然振屐登其巅，仰林俯壑天地宽。桑麻尽处开平川，千帆来往无时闲。旁有一叶渔翁船，出没红蓼黄芦边。呼之来泊岩下湾，就船买鱼归烹鲜。煮茗有泉秫有田，问之世事笑不言。家藏黄石书一编，安用李愿归来篇。我欲前峰卜数椽，幅巾杖屦行其间。目送归鸿挥五弦，闲窗静听松风眠。
村南村北麦欲枯，桑麻阴阴满路隅。炊黍田头行饷夫，餠炉未熟儿呱呱。鸭头长袜短布襦，平生未识铅与朱。弹筝不用如罗敷，怀金不愿逢秋胡。眼前富贵何足娱，一身饱煖自有余。茅簷笑语寒灯孤，夜舂晓织奉舅姑。
草庐抱膝方卧龙，狞飚撼户云埋峰。冻鹊依依飞堕地，饥鹰侧翅低盘空。岂知水官夜鏖战，鞭虬笞凤驱前锋。茫茫万里混一色，远近高下俱迷踪。松标特立凛生气，竹腰不折凌高风。长江一派清不泯，浩浩独行天地中。小民祁寒易咨怨，君子守道惟固穷。有雪无雪两不问，仁耕义耨无歉丰。君不见闭门无人僵卧处，任渠门外深丈许。穷则当与凡民异，达则当为国之瑞。何当燮理司化钧，坐令寒谷回阳春。
结屋万山顶，柴扉昼懒开。捣茶惊鹤醒，抛果引猿来。笋短和泥掘，松高倚石栽。有时寻胜去，多趁暮钟回。
不谈当世事，荣辱两无闻。诗思半山月，生涯一坞云。砚干分瀑润，香断借兰熏。有客时相过，呼儿采涧芹。
兴来无远近，吾得及春游。江月谁人影，山光落钓舟。树交花两色，石横水分流。天外猿啼处，数峰生暮愁。
君子亭亭操，刚强能自持。夷齐饿欲死，巡远守方危。大节不可屈，真心终莫移。人心与物理，每向岁寒枝。
松阴六七里，茅屋两三家。坡煖四时笋，溪寒五月花。泉声挟风雨，云气走龙蛇。谁谓谋生拙，门前数亩瓜。
明月成三友，青山结四邻。家贫猿执爨，林静鸟司晨。好竹能医俗，幽花不媚人。盘餐何所有，春韭与秋莼。
天地混一色，楼高试卷帘。青山新面目，老树换须髯。夜皎月千里，晴暄雨四簷。岂无寒馁者，僵卧在穷阎。
治乱古来有，英雄今岂无。人情云聚散，世态草荣枯。事定见天理，时艰识丈夫。山川渺何许，烟雨暗平芜。
伊昔西湖柳，清阴满画楼。午凉欺舞扇，晚雨系渔舟。春尽花无主，风寒叶自秋。六桥今在否，空惜旧时游。
伊昔西湖上，孤山几树梅。断篱深院落，流水旧亭台。明月无今古，春风自去来。逋仙不复作，消瘦为谁开。
伊昔西湖里，娉婷十里莲。香凝花上露，影落镜中天。枕簟水亭雨，笙歌月夜船。双鸳不解事，常傍翠阴眠。
伊昔西湖外，清阴九里松。天低深雨露，风怒走蛟龙。林霭通樵径，山云隔寺钟。何时一行乐，重到北高峰。
亭俯一泓碧，倚栏思濯缨。游鱼惊扇影，幽鸟避歌声。云断远山出，林疏落日明。竹风如有意，为我扫棋枰。
久客秋又晚，思家梦屡惊。空阶闻叶落，隔树见灯明。亲老贫常健，儿痴学未成。凄凉今夜月，照我故乡情。
人生渺如寄，天地一蘧庐。无酒喜留客，有钱多买书。敲冰时煮茗，踏雨晚挑蔬。抱道空忧世，年今四十余。
一室志天下，何须山更深。英雄四海眼，道义百年心。蕉鹿梦中梦，松风吟处吟。幽泉鸣绝壁，不作世间音。
处士柴桑屋，将军细柳营。穷通观世变，离合见人情。花不求春艳，器当思晚成。窝中足安乐，何必传无名。
闭门久不出，摩挲鬓欲翁。有杯问明月，无扇障西风。神骏老嘶枥，纸鸢高入空。天应怜我懒，瓜圃自泉通。
西风渺何许，安处即家乡。社舞邻呼饮，时思礼荐尝。孤灯茅屋雨，落叶石桥霜。鸡黍当年约，谁能继范张。
四海同一稔，茆簷蔼富穰。邻灯晓炊暖，溪雨晚舂香。有客歌良耜，何人饿首阳。三时足勤苦，真乐在冬藏。
人生一传舍，于世懒蝇营。千古月知己，四时花有情。吟怀今郑綮，家学昔玄成。自适眼前乐，何须身后名。
闭门一卷易，风定缕香凝。落叶空阶雨，残梅阁砚冰。鸟啼深夜语，犬吠隔篱灯。不作红尘梦，寒窗几曲肱。
结屋万松顶，悄无人往还。饮猿摇涧月，飞鹭点秋山。竹静风相挠，水流云自闲。翛然忘物我，禽语两相关。
瓢空饭落埃，陋巷一颜回。月坐人醉醒，风眠户阖开。搜奇屐穿雪，习懒砚生苔。旧菊今存否，长歌归去来。
春来无处不繁华，岂独公侯富贵家。青镜照眉池上柳，碧纱映目雾中花。贫谁知己燕相识，闲不求官蜂自衙。惟有东风无厚薄，年年芳草满天涯。
夕阳门巷静无尘，茶灶烟凝碧树阴。千尺游丝萦远思，一声幽鸟伴孤吟。落红庭院春多少，新绿池塘水浅深。每向静中观物态，荣枯过眼不关心。
青云不在金华巅，白云孤起金华岑。百世相传勉斋学，四书谁识晦翁心。水流盘涧自深浅，月照北山无古今。人问故庐何处是，门前松桂蔚成林。
鹿田逈在翠微巅，乘兴来寻半日闲。径入古松行落叶，目随飞鸟破寒烟。钟声不隔东西寺，屐齿何辞上下山。一见老僧如旧识，相留煮茗试岩泉。
几人学道得成仙，兄弟俱仙世所难。白石不随秋草烂，赤松长锁暮云寒。月涵古井一泓碧，云护空山半粒丹。我欲乘风蜕凡骨，愿随鸡犬事刘安。
空翠凝寒不受埃，断崖千尺拥崔嵬。老僧倚树惊猿去，童子扫阶知客来。石径晴因松露湿，茶烟远趁竹风回。禅家也办吟边料，不种闲花只种梅。
万叠岚光冷滴衣，清泉白石锁烟扉。半山落日樵相语，一迳寒松僧独归。叶堕误惊幽鸟去，林空不碍断云飞。层崖峭壁疑无路，忽有钟声出翠微。
归欤高枕寄林泉，安用悲歌行路难。君子患无真气节，世人空笑旧衣冠。雪深处士梅花屋，月冷先生苜蓿盘。谁谓家贫无一物，床头三尺剑光寒。
归来更读十年书，自笑今吾即故吾。栗里溪山晋处士，桐江风月汉狂奴。种梅添得诗多少，爱菊何拘酒有无。随分生涯聊尔耳，门前应免吏催租。
白了江梅柳又青，游丝千尺网红尘。鹁鸠夫妇孤村雨，杜宇君臣故国春。客里易添芳草思，樽前谁是去年人。桃花源上空流水，安得渔郎一问津。
石壁名山多胜游，背环古木面清流。一池空对旃檀塔，双港中分芳草洲。豹隠安知兴废事，牛眠不碍往来舟。海棠菡萏今何在，风月人间几度秋。
谁欤变幻旧乾坤，剪水仙人手段新。银屋万家成骤富，青山半点不藏春。西园太尉方交贺，北海中郎岂愿臣。把酒孤吟元不俗，何须夜访剡溪人。
九十春光半晦明，东郊携手趁新晴。飘零风絮如行客，冷煖厨烟见世情。宿雨秋千花有泪，斜阳古冢草无名。劝君且尽樽前兴，柳上一声何处鶑。
半生饮菊试仙方，安用狂歌赋玉堂。乌帽任教今日落，紫萸不改旧年香。人生还有几重九，世事都归一醉乡。千古渊明呼不醒，天涯风雨暗浔阳。
曲曲阑干面面櫺，红尘飞不到斯亭。避人幽鸟入深竹，恋钓游鱼弄翠萍。天阔倒涵秋水碧，墙低不碍远山青。翛然独占闲中趣，一枕荷风午睡醒。
依依柳色黯江亭，酒味离愁孰重轻。携手忍看分手处，别时争似见时情。百年离合悲欢事，一笑东西南北程。芳草斜阳渺无际，何当重问白鸥盟。
榴花灼烁露初干，乍试香罗怯晓寒。自古独醒多见忌，与君一醉笑相看。无邪安用艾悬户，徇俗聊将黍饤盘。千载沉湘呼不起，至今遗恨楚江干。
涛头洒泪眼难干，鱼腹沉冤骨未寒。楚些一章招莫返，曹碑八字好难看。水流不尽湘江恨，俗奠空陈苹藻盘。我亦逢时增感慨，凛然忠孝孰能干。
群蜂割据作生涯，户牖新开蜜酿花。汉世侯王自分国，秦民父子各当家。尊卑两尽君臣义，朝夕争趋南北衙。因感途人本兄弟，无知微物亦何嗟。
背依古塔面层峰，曲曲阑干峻倚空。万屋参差江色外，片帆出没树阴中。五更钟鼓半山月，两岸渔樵一笛风。极目子陵台下路，滔滔惟有水流东。
蕊珠宫阙傍冰壶，森列群仙下藐姑。玉骨轻匀铅粉面，霜纨薄衬素罗襦。两般谁识花开谢，一色中分香有无。底事阳春藏不得，凝阴消尽转清癯。
钱唐江上一帆风，为我重寻旧日踪。十里湖山空战舰，千年宫阙咽僧钟。潮生潮落东西浙，云去云来南北峰。往事茫茫何处问，残烟衰草泣寒蛩。
可惜韶光过眼明，一分流水二分尘。杜鹃声感客中客，蝴蝶梦飞身外身。一滴清明寒食酒，万家红杏绿杨春。鬬鸡走狗非吾事，新火书灯谁共亲。
墓祭非经古未闻，年来拜扫隘车尘。谁怜原上千年冢，且醉樽前百岁身。榆火欲燃行客晚，梨花不减故园春。石泉浇醒浮生梦，耿耿孤怀孰与亲。
团扇初分月桂芳，单衣乍试雪罗香。新荷祇似世情薄，飞絮不如归兴忙。梅润图书晨雨暝，棋声庭院午风凉。日来竹报平安否，试向平泉问赞皇。
百战收功老故山，寒溪怒涌白沙泉。云台不与四七将，庙食何传千万年。香冷谁能燃汉火，水流空自溉吴田。愚民不识前朝事，浪说神能驾铁船。
信步攀跻感旧游，寒烟衰草思悠悠。西风白髪空惊老，晚节黄花独耐秋。宇宙几人欢喜饮，江山一片古今愁。渊明三迳今犹在，自笑不如归去休。
松边庭户竹边窗，归卧故山云半床。蕙帐夜寒眠鹤醒，芸签日煖蠹鱼香。读书喜汝眼如月，涉世嗟予鬓欲霜。莫道文章真小技，今人当与古争长。
峰回涧曲路萦纡，万壑中藏一画图。雪堕枯枝龙解甲，藤缠怪石虎生须。满楼山色自浓淡，隔竹泉声半有无。纸帐蒲团清思足，更添梅种两三株。
四野杳无车马喧，竹阴篱落半开门。牛归落叶迳边迳，犬吠斜阳村外村。老树不摇波弄影，扁舟已去岸留痕。悠然乐意相关处，坐对青山两不言。
弄晴天气半昏明，春思不如诗思新。芳草斜阳王谢燕，落花流水晋秦人。百年台榭几杯酒，一片笙歌九陌尘。可笑游蜂贪酿蜜，引渠儿辈口生津。
玉宇无尘淡月辉，谁传织女夜停机。阮分南北任贫富，河度东西果是非。扪腹有书安用晒，揆心无巧不须祈。逢时且共樽前乐，一笑淋漓酒满衣。
大儿不学小儿痴，四十头颅已可知。道胜自然贫亦乐，气充不与貌俱衰。三杯徐邈圣贤酒，一卷渊明甲子诗。满眼世情从厚薄，此心当与古人期。
远水遥天起断鸿，秋光冷淡客情浓。一川疏雨平沙牧，半树斜阳隔坞舂。落叶轻于流俗态，寒花羞作少年容。凭高不碍乾坤眼，兴入晴岚第几重。
草堂何必倣卢鸿，水色苍茫山色浓。待月轩窗留客话，隔篱灯火起邻舂。虫鸣终夕如相语，燕去知时不苟容。一片吟情渺何许，西风吹入乱云重。
四山月落正昏蒙，留得书灯到晓红。千古是非昭简册，百年兴废老英雄。人因厌乱方思治，道本无穷岂有通。植立纲常垂万世，至今周孔不言功。
德行谁能冠四科，将兴将废道云何。百年诗酒晋元亮，万世功名汉伏波。高枕林泉闲梦少，出门风雨落花多。人生转眼荣枯易，未必金章胜绿蓑。
厥初开辟浩难名，帝降而王绪可寻。百代相因三代礼，七弦何似五弦琴。时逢否泰有消长，道在乾坤无古今。所以孟轲生战国，欲承三圣正人心。
世以燔经咎李斯，斯文兴丧岂关渠。楚人未烈咸阳火，秦府犹存博士书。吾道不随灰烬冷，残烟空锁帝王居。独嗟先入收图籍，刀笔区区计亦疏。
秦亡四海角群雄，三尺胡然起沛丰。首录酂侯忘纪信，不诛项伯戮丁公。亲而寡助宁非叛，国尔忘身始是忠。赏罚于斯庸未当，终然击柱或争功。
汉楚兴亡事已休，至今堪叹亦堪羞。郑君不肯更名籍，项伯胡为赐姓刘。寡助固知亲亦叛，孤忠忍以主为雠。人臣贵在明大义，勿为身谋为国谋。
今来古往一封疆，虎鬬龙争几帝王。百二山河秦地险，八千子弟楚天亡。朝廷有道自多助，仁义行师岂恃强。往事废兴何处问，寒烟衰草满斜阳。
莫言世事祇如棋，千载是非人共知。吾道废兴时否泰，人才进退国安危。诗书未火秦犹在，党锢无钩汉亦衰。覆辙相寻多不悟，抚编太息此何时。
志士匡君贵善谋，古来直笔有春秋。孔明扶汉何吞蜀，仁杰兴唐乃死周。成败由人天不管，功名遗恨水空流。柬之未相姜维将，二子宁无身后忧。
和气胚胎斡化钧，胡然积雪拥柴门。花梢冻压春无力，山骨晴销晓有痕。阳壮谁令阴作梗，寒骄犹勒暖归根。昌黎浪说丰年瑞，为瑞为灾未易言。
西湖胜概甲东南，满眼繁华今几年。钟鼓相闻南北寺，笙歌不断往来船。山围花柳春风地，水浸楼台夜月天。士女只知游赏乐，谁能轸念及三边。
谁叩柴门寄我诗，迎门稚子候予归。青山唤醒十年梦，明月空怀千里思。今晋古秦天地隔，范雎张禄姓名非。人生百岁发相见，世事悠悠未可知。
群峭摩天不染埃，凝岚滴翠鬰崔嵬。帘垂飞瀑无人卷，舟引游仙出洞来。一窍中谁开混沌，三山外亦有蓬莱。扪萝更问朝真路，夹迳松阴覆绿苔。
松间花外有虚亭，花自向阳松自阴。水浊不污明月色，人闲方见白云心。棋边冷眼安危著，笔底放怀长短吟。世忌独醒还恶醉，浅斟莫使酒杯深。
天地空无半点尘，翛然池馆浸虚明。几更今古月常在，一片襟怀水共清。风定波摇晴树影，鱼翻露泻翠荷声。炎凉圆缺须臾事，我独于斯感世情。
谁谓四时秋最愁，胡床谈咏晋风流。山川长在英雄老，草木无边天地秋。惊眼一行渔唱晚，斜阳万里客凭楼。茫茫远水涵空碧，兴入芦花第几洲。
满眼山川感旧游，依然野水自横舟。一樽长照古今月，两鬓不禁天地秋。有屋有田清颍尾，自蒲自柳曲江头。虚名不落人间世，一迳松风稳跨牛。
文章何必拟卿云，笔砚无功钱有神。明月能招山入户，幽花不与世争春。百年亭馆几兴废，十载交游半故新。过眼荣华何足较，青门试问种瓜人。
曲曲亭台日月春，人间荣辱两无闻。梅边读易分明月，松下敲棋碎白云。东里先生新酿酒，北山逋客旧移文。家传应得青门趣，手种园瓜手自耘。
居喜山深人不知，凝岚空翠淡含辉。隔林樵语惊猿去，倚石松枝碍鹤飞。留客眠云听涧瀑，呼儿踏月扫苔矶。冥心静坐勿轻出，门外藤萝露湿衣。
水光涵月浸虚窗，醉倚栏干午夜凉。蛙一两声隔篱落，萤三四点过池塘。风摇松影蛟龙活，露泻荷盘翡翠香。俯仰不知天地阔，悠然长啸据胡床。
漫漫夜气万山深，风露高寒天宇清。簷月窥人惊白髪，炉烟凝坐悟黄庭。挑灯看剑心犹壮，欹枕听泉眼独醒。毁誉不公随好恶，试观陆羽煮茶经。
一片清虚太极心，浮云流水世情轻。有生已作无生计，未死先求不死名。墓必预铭唐杜牧，诗能自挽晋渊明。岿然貌不随年老，留与斯文主夏盟。
鹑结为衣鹬作冠，采芝何处问商颜。兴亡眼欲窥千古，俯仰心无愧两间。客路西风新白髪，野花啼鸟旧青山。日高浓睡平川屋，安用鸡鸣度远关。
冰壶碾破一轮秋，杯吸长鲸笔挽牛。大地山河明色界，九天宫阙耀琼楼。香浮蟾桂今犹古，曲按霓裳乐易愁。四海清光无不照，何须天柱一峰游。
一年好景橘黄时，骤冷惟应瘦骨知。吠犬频繁堕霜叶，栖鸦不定战风枝。炉何必试手可热，文未能成鬓欲丝。春逼寒梅三两点，蹇馿江路试寻诗。
屋上青山屋下云，清泉为镜石为屏。客来问我谋生计，一卷家传相鹤经。
偶种阶前竹数根，引风招月伴清樽。春来为爱临阶竹，今日翻嫌竹碍门。
采药归来竹径凉，满身草露湿衣香。怕惊幽鸟穿林去，不扫松花卧石床。
四围绿树岩藏屋，一枕清风竹满轩。醉里不知山雨过，醒来惟怪瀑声喧。
傲睨群雄百战来，独全高节老蒿莱。三公不任云台将，物色何须及钓台。
老梅半树倚枯槎，路入湖心第几家。水月荒凉谁复问，游人多只看荷花。
八咏诗传千古名，蹇馿何在井空澄。凄凉楼外双溪月，曾照齐梁几废兴。
四山回合响幽泉，古木苍藤路屈盘。一局残棋双鹤去，石屏空倚白云寒。
洞门相对是吾家，朝看烟云暮看霞。铁笛一声山石裂，老松惊落半岩花。
断崖怒涌四时雪，虚壁寒凝六月霜。倚树老僧闲洗钵，碧桃花落涧泉香。
钱唐一剑倚霜寒，万水千山蜀道难。瓶钵生涯何处在，秋风松子落诗坛。
丹崖翠壁数千尺，绝顶僧房三四间。老树倚岩岩倚屋，白云飞去又飞还。
灵岩旧是先生宅，拈笔新题郡守名。月落空山人语寂，涧泉犹作读书声。
泉本至清谁曰盗，溪虽可染却名愚。一夫作难随倾覆，千古青山独受污。
梦回寒月吐层崖，汤响松风听煮茶。倚树恐惊残雪堕，起来不敢嗅梅花。
翩翩水鸟自沉浮，红蓼黄芦两岸秋。隔水人家一犬吠，斜阳篱落有渔舟。
雁落芦花洲外洲，半川斜日独凭楼。笛声何处雁惊起，点破清江一片秋。
行约青帘共一樽，牧童遥指杏花村。如今只有花含笑，悍吏催租夜打门。
九陌净无车马尘，不须移槛损天真。凡花俗草败人意，怅望烟云缥渺人。
不写桃符换旧诗，辛盘竹爆付儿嬉。山深未见新年历，只记梅花春早迟。
渔歌樵语隔溪村，沙上牛归小径分。烟树参差片帆落，半川斜日九峰云。
拥炉兀兀坐成睡，梦到家山人不知。半夜酒醒还是客，一庭黄叶雨来时。
片云相望浙东西，回首家山路欲迷。昨夜桐江江上梦，倒随流水上双溪。
茅簷日暖卧寒林，过午老翁鼾睡声。扰扰红尘山下路，晓霜残月有人行。
峥嵘金碧千秋观，谁记当年贺监家。湖水亦随人世改，秋光一半失荷花。
一气独先天地春，两三花占十分清。冰霜不隔阳和力，半点机缄妙化生。
蜀帝魂销恨不穷，野花开落倚东风。吻干无复枝头血，几度啼来染不红。
万世纲常具六经，天应未遽丧斯文。焚书欲灭先王道，道在人心不可焚。
吕氏强梁刘氏危，宫中枕卧复谁知。酿成外戚中官祸，兴汉已开亡汉基。
韩亡誓欲报秦仇，秦灭还兴伐楚谋。一念为韩非为汉，无功何必愿封留。
四海同推月旦评，是非公论至今存。老瞒敢肆奸雄志，未必不因公一言。
怀中漫刺欲何之，四海交游只两儿。不死曹瞒死黄祖，杀身何补汉兴衰。
居荆不肯吞刘表，入蜀胡为诈取璋。二子孰非刘氏后，岂惟玄德可兴王。
心非禅代荀文若，目识奸雄许子将。身苟未亡终篡汉，不知何德比文王。
早缀朝班附叔文，晚随儿女拜双星。半生巧宦翻成拙，何用区区更乞灵。
周求莘女终亡纣，越献西施竟灭吴。马上琵琶徒自恨，不思强汉弱匈奴。
青山削芙蓉，上有浮云生。窈窕俯长流，逶迤带重城。朝光散霞彩，暮色涵空青。鸱夷去不回，遗尔千古名。
蓬莱失左股，负以垂天翼。中有仙人居，珠宫灿瑶席。凝云不飞去，化作轮囷石。弹琴坐石上，长忆三山客。
会稽山水国，崇山幽事多。当时觞咏处，春净花颜酡。磊落黄金罍，玲珑白玉珂。行乐须及时，美人在丘阿。
梅山如积翠，的皪手堪捧。遥遥仙人尉，盘盘故时陇。丹泉清可鉴，石乳甘于湩。行将解尘缨，于焉滔高踵。
我爱鉴湖水，明如照胆铜。澄清若有待，浑浊那能蒙。当时贺知章，富贵如苓通。岂无一亩地，来筑仙人宫。
驱车晓行迈，行行出郊郭。断冈屹崇墉，虚籁殷灵壑。雨深瑶草长，风定松花落。西山有爽气，逍遥倚晴阁。
楼居本高明，况在松竹闲。溪流深几尺，新雨过前山。浮云多变态，好鸟亦闲关。偃蹇楼中人，对酒还开颜。
视心如莲花，净明涵十虚。出泥本无垢，露体皆真如。大千入一息，宴坐忘百须。陶公虽饮酒，时能到林庐。
苍梧之南湘水头，烟波逐客增离忧。重瞳孤坟閟白日，双娥贞佩摇清秋。江空夜闻鬼对泣，泣罢仍为鼓瑶瑟。瑟声渐杳江声长，丹枫坠影天霜白。临江被髪招帝魂，拔剑欲断东流奔。东流无穷帝不返，呜呼薄俗无由敦。
抛却羊裘入汉庭，偶然偃卧两忘形。先生无处可伸足，太史何烦奏客星。
明星未高，繁霜已肃。娟娟落月，犹挂茅屋。我马遑遑，我车仆仆。晨入缁林，坐阅梵牍。字奇义奥，了不可读。空元无象，奚事耳目。简书期程，轩冕桎梏。顾影自哂，未能免俗。名教真乐，言语谷粟。何时式微，知足不辱。
雝雝阳鸟，其居朔方。朅来江南，雪霜备尝。意不耐暑，虑尔早亡。乃安水土，羽毛无伤。仰羡鹓雏，俯趋鹜行。负影只立，何如还乡。秋风日高，稻粱已黄。且谋一饱，勿思翱翔。
土冈之西，竹树之下。板屋三间，娱此隠者。埘有肥鸡，厩有羸马。岂无佳菊，采不盈把。且漉我酒，放浪林野。莫不饮食，知味者寡。
此大武者，二十八蹄。茂树之下，丰草萋萋。牧童且嬉，夕阳未西。何如桃林，归去来兮。
通川得通儒，善类蒙善教。如此老成人，真足重学校。我昔客朱方，曾窥管中豹。言容既笃厚，文字入玄奥。交游二十年，夷险同一操。闲居虎林麓，倚窗聊寄傲。忽承北斗敕，勇鼓来淮櫂。华髪映青袍，轻帆惬黄帽。天晴宜征途，芹藻春色到。臯比坐可暖，三载勤训导。惜哉龟手药，至老方取效。载酒游五山，何由共吟啸。
峨峨紫阳山，翼翼素王宫。中藏朱子书，颇有邹鲁风。在昔三十年，我尝游其中。一溪练带如，环以千翠峰。朝岚与夕霏，四景日不同。惜哉屐齿折，我舟遽云东。子今振木铎，出为斯文宗。诸生列馆下，待问如撞钟。明经别同异，析理开愚蒙。独坐三鳣堂，教思传无穷。庠序足真乐，诗书有近功。行当自此升，岂曰难为容。平生韩孟交，云龙阻相从。愿言寿道体，有书附鳞鸿。
六十本下寿，皤然成秃翁。系舟贞女濑，窃禄素王宫。暮随太守车，朝迓御史骢。我马劣难骑，却与无马同。老病厌徒步，足力亦易穷。将以马易牛，归耕田园中。圣人有遗训，吾不如老农。
此枝绿阴繁，枝上子如豆。一花褎然见，香襞苔藓透。虽同梨云梦，亦出桃李右。矜骄若自惜，终觉老而瘦。昔占百花先，今处百花后。春风少年场，尤当敬耆旧。
蹇予山泽臞，飘飘一鸥似。天风忽假便，饮此金濑水。朝随章句儒，暮逐副墨子。肯叹饭不足，可恋惟酒美。赋芧亦聊复，久矣忘喜怒。尾宁曳涂中，人生行乐耳。
怀人耿不寐，一夕三四起。江东暮云合，渺渺隔秋水。遗我诗两章，意古音粹美。敢谓义熙余，及见黄初体。君闲耻食粟，我出惭为米。流品敻不同，黄河贯清济。
吾不学老农，种此方寸田。善雨日培壅，安得荒旱年。诗书菑且畬，芟蕴毋蔓延。种固有厚薄，获岂无后先。先畴畎亩在，后世儿孙传。何忧换八百，奚止取十千。却笑多牛翁，转瞬无炊烟。我独遗以安，本固实自坚。耘业待岁晚，韩公尝勉旃。
偶得数枝梅，插向陶瓶里。置之曲密房，注以清冷水。肌肤若冰雪，寒极粟不起。岁晏且闻香，春深看结子。
有涯本无涯，后觉即先觉。名利念既轻，生死路不错。棋枰几胜负，只看末一著。寄语耽酒人，饮时自斟酌。
我思南山阳，谷神何緜緜。松下笑相别，惚恍忘岁年。寄我犹龙经，文字入幽玄。终期白石顶，击竹歌游仙。
良工鼠须笔，戢戢囊颖露。抄诗节经史，汗牛车载路。信知文中虎，一代人不数。细声笑蚯蝇，妙趣忘鱼兔。东野龙无云，胡为乎泥中。蟠屈如睡虵，虚此云梦胸。且骑款段马，野服随田翁。相羊山泽间，真乐樵牧同。开林斩猴杙，种花续春意。他年处鸡窠，偃蹇增老气。锦鲸卷不宜，貂狗续亦易。老砚磨猪肝，翰墨作游戏。
吾友卞南仲，别我何匆匆。家有六男儿，乃与不死同。阿祥更颖出，亹亹有父风。翰墨既潇洒，文字犹研穷。西园盖常飞，北海樽屡空。霜寒濑水浅，蛟龙若为容。我将归西湖，春风入修筇。期子梅花下，一酹孤山翁。
天地有义气，五行秋在金。风吹庭前树，亦作清商音。游子初离群，百感集一襟。谅予老冉冉，无复谣善淫。吾方用吾悟，安计他人心。
古交色不变，百炼如精金。一别又三月，书札乖嗣音。相望隔一水，离忧盈中襟。秋阳不能骄，秋雨不能淫。会面不可期，月明千里心。
金坛有耆英，学博声名早。搜奇薄庄骚，稽古极羲昊。君甚似乐天，税冕居履道。息游鬻骆马，尚友敬胡杲。我生六十年，独欠识此老。来游溧阳学，文物委秋草。黄沙瞇人目，忽见石皓皓。君坛高难陟，我垒虚易捣。新诗十八韵，韵韵俱压倒。交情托以宣，一字一大好。自惭沟中断，未足被华藻。但令小儿辈，藏弆以为宝。相望衣带水，波弱限蓬岛。玉石资荡磨，钟鼓宜击考。何由即会面，疑义共探讨。岂无问字酒，可以濡吻燥。昔为坚多节，今为科上槁。穷达等醉醒，何庸宽怀抱。
干禄非良图，好遯实素抱。昔为驾壑松，今作出山草。茫茫海岳隔，冉冉齿髪老。渊明书甲子，拾遗历天宝。迷涂谅未远，贵在知几早。
我闻茅峰下，曾有卧龙人。风云未承运，渊潜聊自珍。世无卞和氏，谁辨玉与珉。缁尘化衣裳，我独洁其身。揽镜忽自笑，奈此白髪新。
海翁古征士，接武诸公后。闻名三十年，倾盖即如旧。示我伐木章，无能出其右。籊籊秋竹竿，坐睨蒲质朽。试问五两纶，何如一杯酒。
昔我客朱方，曾识三数公。独欠之句曲，徧走山西东。向来刘与王，畴能继高风。今我来金渊，尸祝素王宫。阅人晨星稀，见子夕照红。何当分邻烛，竹径相与通。
一日不见山，胸次尘土积。老来志益壮，清游等畴昔。钟山草堂古，每恨身微翮。况是佳丽地，牛马风不隔。遑遑问征路，冉冉供吏役。渊明田可秫，肯为五斗易。石桥跨淮水，岐路由此析。俗驾何时回，为尔谢松菊。
奇木有古意，爱古人亦奇。嘉禾老君观，毗陵烈帝祠。二桧栋梁物，俱逐劫火移。朅来溧城西，见此铁石姿。灵貍肯荐骨，死豹仍留皮。拏空有爪龙，踞地无角螭。三株两失叶，簷溜伤南枝。僵立万雪霜，坐更几邻仪。我将护赤栏，甃以苍石墀。深根直不朽，雅操坚自持。栋梁与薪槱，待用各有时。罔俾孤山树，专美坡仙诗。
金渊文学掾，旅食经岁年。石田薄有收，尽足裨俸钱。丝毫了无补，教养愧前贤。竹添讲堂后，柳栽泮水边。匏花粲篱落，藻带舞漪涟。土龙欲致雨，何能起云烟。革带孔渐移，老癯非学仙。木居士何者，求福真徒然。
我师文靖公，一传子朱子。佩服中庸书，静中识根柢。秋月湛冰壶，莹彻无瑕滓。延平建精舍，盛德宜世祀。君往坐臯比，文行成粹美。秋风送书船，南上二千里。讶君来何暮，衿佩争倒屣。鸣道铎方振，问字酒已俟。九京如可作，文靖公亦喜。予友有黄功，昔分教于此。颇知文风盛，十室九儒士。是行若登仙，剑气炯青紫。只恐席未温，思归慕园绮。
上人碧云房，苔地不盈丈。古石六七株，修竹覆其上。石兄既奇秀，竹君亦高尚。岁晚永相依，屹不染尘坱。方参香严师，曾识牛丞相。解鞍时一息，吾其得闲放。
空青穿秋旻，瘦白喷夏雪。若非林下士，谁识此高洁。山中非无云，苍狗随变灭。山中非无月，阴晴易圆缺。不如泉混混，万斛常不竭。洗耳尘即清，酿酒香愈冽。一醉三十年，至味过曲糵。翁意不在兹，勿为醒者说。
缃梅眩晨霞，素梅迷暮雪。一翁著花间，冰霜殊皎洁。蜂蝶犹未知，香味老逾烈。梦中识归涂，踏遍孤山月。
一梦续一梦，梦短寒夜长。颠倒无首尾，哀乐迷存亡。枕上忽自笑，历历见未尝。至人本无梦，有梦其何伤。鱼旐农夫喜，熊罴男子祥。吾年过不惑，梦觉久已忘。未来尚暧昧，既往恐思量。不知邯郸道，几番熟黄粱。
东风擅红紫，颜色分重轻。爱此柰子花，娇艳何盈盈。未开足标致，紫绵灿垂缨。开繁臙脂褪，徐娘老而贞。俗称为海红，结实叶底頳。来禽难为弟，海棠难为兄。我评此三花，同出而异名。一枝插铜壶，坐玩心目明。安得剑南樵，素缣为写生。
淇园绿猗猗，昌谷黑离离。谪仙砚池底，茁此两三枝。辅以小峥嵘，标度尤崛奇。愿坚岁寒心，勿为风雪欺。
朝辞二竺寺，暮宿三茅峰。红树落一叶，白云深几重。远游喜无雨，清兴尤宜冬。遥知天坛上，会与仙人逢。
上人家海上，喜从名山游。昔闻三茅君，隠在千峰头。霜寒草木瘦，岁晚泉石幽。不见梁丘伯，使我心悠悠。
山翁醉如泥，夜半方醒然。既莫省宇宙，况复知岁年。闲愁置度外，大道在目前。日饮岂不佳，第恐无酒钱。
何年霜月子，写此西山真。峨冠褐宽博，诗书发精神。可以寘岩壑，可以登麒麟。斯人不可作，令我思干淳。
长昼清和时，惟有睡乡美。宰予边孝先，毋乃今我是。门外有客来，推枕矍然起。请啜一杯茶，万事且不理。
至人本天游，上古惟野处。如何种菊者，亦胜封千户。万锺且唾去，况复问阿堵。先生东陵侯，成败久目睹。几程上金台，一节绾铜虎。肯从赤松游，餐芝擘麟脯。温故穷丹铅，投闲弃圭组。自是横江鲸，终然辞网罟。独醒笑众醉，此举冠千古。二疏三高后，欲数指难偻。毋烦北山移，猿鹤当起舞。
昔寓南国居，日与荛牧处。今营西郭居，官梅映窗户。砚山如可博，尺度先画堵。此计当勇决，结构须快臯。伐藤断长蛇，卧石凛伏虎。山厨富笋蕨，客至当修脯。野芳散红紫，粲粲五杂组。放怀山水窟，脱迹名利罟。平泉绿野堂，盛事追往古。愿学樵夫拜，相从丈人偻。应笑趋炎人，奴颜八风舞。
赤脚踏层冰，素蟾浴清水。可怜偷桃儿，竟以寒饿死。木瓢挂空壁，蠹册堆破几。有子如矮奴，踉跄入城市。
临镜忽自哂，公然白纷如。稚女眼最明，为我剪白须。髟髟如素丝，不堪纫破襦。参差茁秋草，蔓衍不可除。明知我已老，既白难再乌。无肉令人癯，眼昏妨读书。颜驷烛之武，吾非斯人徒。
淳祐六十翁，生遇时节好。朝游渔樵社，晚入诗酒保。不为名利缚，刚被花月恼。时发少年狂，未省身已老。强歌无余懽，闻者笑绝倒。齿髪渐凋疎，形容顿枯槁。平生千金躯，岂不自爱宝。幸然本根在，收敛尚及早。何必大药资，尪羸多寿考。也无政事堂，也无沙门岛。
客至当饮酒，醉此金粟堆。秋风何时到，丛树参差开。馨香逆人鼻，蓓蕾藏圣胎。攀枝折其荣，落穗浮酒杯。后夜有佳月，弄影须徘徊。红袖歌未终，画角毋庸催。
凉风撼庭竹，起舞如翠蛟。乱叶打窗来，卷尽破屋茅。飞云行太空，万窍争怒号。烦暑一扫净，解我心鬰陶。
中夜月初上，照我东床明。我心本无事，展转寐不成。仰观乌鹊飞，俯听蛩螀鸣。念适从何来，衣食非素营。三年然后归，儿女各长成。婚嫁愿早毕，吾其师向平。
昔读宝公传，今作钟阜游。缓行万松间，直上千峰头。古塔表木末，寒泉贮岩幽。遥观江流奔，始知此生浮。甚爱雪竹庵，逸驾吾将休。
我有古镜砚，肌理细密匀。沄沄散角痕，巨口细鱼鳞。涪翁铭其背，文字极雅驯。郑佽彦相者，不知何如人。回首数百载，想见元丰春。晴窗试磨洗，墨旧兔颖新。携归供行斋，侑此金石身。
蟋蟀一何多，晓夜鸣不已。居然声相应，各为气所使。零露聊饱蝉，落叶才庇螘。秋风满庭砌，安能久居此。愁声不欲听，我听差可喜。平生胜负心，一笑付童子。
今日我重九，无钱对菊花。昨夜雨鸣渠，既雨晴亦佳。出郭望西郊，山林迹未赊。顾忧斯人饥，僵仆乱如麻。渊明胡不归，吾居已及瓜。岂无一尊酒，谁敢负年华。聊为山水行，玩奇石路斜。门生与儿子，邀我至田家。留连向暮归，烂醉是生涯。
邻舍送我菊，惜无盆盎栽。分种东篱下，倚窗日裴回。初看蓓蕾青，黄蘂参差开。霜后苦无花，老眼生尘埃。得此少自慰，可以荐一杯。更用数日晴，南枝须有梅。
大江秋风高，红叶纷满地。采采黄金华，专此秋富贵。主翁庭宇静，霜日自清媚。岂不怀渊明，异榻同梦寐。春融桃李门，一粲开落易。愿言坚晚节，香淡有真意。平生观物心，饮水知秋味。敢问楚人醒，何如晋人醉。
霜重江水缩，舣舟江之湄。子今戒行色，予亦数归期。已迫葵丘戍，何求买山资。酌别苦无酒，秉粟供妻儿。
儒官少公事，闲坐如家居。闭户听风雨，重读架上书。岂无借书瓻，小酌勿用沽。岂无苜蓿盘，园丁送嘉蔬。溪童把钓竿，时得径寸鱼。采薇拾橡栗，视此已有余。怀哉天地恩，不弃无用儒。舍此将何之，狂士多迷途。终不如归田，一蓑溪上锄。
馿鸣有何好，晋人多爱之。胡不大堤上，隔花听马嘶。胡不茅屋下，带月听荒鸡。我疑古之狂，矫世本尚奇。蜡屐柳下锻，结髦剑首吹。端是味无味，以待知者知。满腔浩然气，抑鬰无所施。引颈一长鸣，万里风云悲。敢问驷与骢，立仗夫何为。
佳节喜新霁，作意登南山。兹山虽不高，亦足供跻攀。平明放舟出，日暮骑马还。行止不自由，寸步千里艰。北邻朱公子，言笑破旅颜。相与一樽空，徒得半日闲。人生各憔悴，仕路复间关。六十始平头，甲子须循环。粲粲黄金花，才见秋一斑。忍以髪肤脆，犯此风霜顽。何如归去来，期我岩壑间。
腹无贮酒肠，小饮辄大醉。醉余嗽即作，痰唾连涕泗。酒亦有何好，上策当自治。无钱赊不来，不饮特易事。何如饭疏食，饱矣曲肱睡。莫笑我独醒，中有至乐地。
此中无他肠，饮少乃辄醉。眼眩力不支，便欲投床睡。顿空名利心，愿弃人间事。渊明千载上，当复知我意。
两龚昔所慕，二难今是似。箪瓢鲁儒生，衣冠楚君子。相期岁月永，不为弓旌起。极目暮云平，修筠怅予倚。
少年挟英气，闻鸡慕刘祖。老来卧蜗牛，风雨懒出户。酒空薪炭尽，景况讵堪臯。自叹衫袖短，岂曰不善舞。
此日始生日，避喧作溪行。出门阻风雪，仆瘁马亦惊。归卧春一窗，隔窗听雪声。拥衾守药鼎，客至慵出迎。颜色日已老，何由得青精。未能歌雪儿，聊复呼曲生。梦中游西园，一壶梅下倾。
金渊多宝地，此地殊幽深。一锡得安稳，岂必栖山林。临池照佛面，见竹空人心。江枫千百年，时作海潮音。
人生有至乐，主善以为师。善端本固有，乐处亦自知。我思舜之徒，鸡鸣日孳孳。箪瓢在陋巷，颜氏其庶几。之子芝兰室，书传为箴规。量力行好事，固穷无妄为。何似安乐窝，受用尧夫诗。
自我来溧阳，四见木叶秋。泮宫久敝漏，量力完且修。幸然土木备，及此工役休。巍巍大成殿，势与邹鲁侔。圣贤日云迈，可以遗象求。扪心了无怍，一扫筑舍谋。咫尺三茅山，乃独欠此游。且须归去来，速为营菟裘。
迢迢渰水上，有亭曰寒光。水天散鸥鹭，四望山苍苍。向来于湖翁，诗词题屋枋。几思一遨游，岁月飞羽忙。闻有白龙寺，石塔标铁梁。老僧颇能吟，年来曾游方。须乘未归前，秋晴呼野航。
我非章句儒，亦非渔樵徒。少年逞麤豪，提笔赋两都。老尚著儒冠，却悔识之无。既难栖山林，又倦游江湖。一官仅供口，康济不在吾。秋风方戒寒，正道日荒芜。行矣且归耘，寸田聊自娱。
江海寄孤篷，飘飘一鸥似。汲汲谋稻粱，欲去行且止。渊明真达者，解印如脱屣。五斗何足云，可但折腰耻。我尝慕其人，出仕亦漫尔。客行入岁晏，田稼逢水毁。逝者既如斯，吾属可去矣。肯负白鸥盟，西湖钓秋水。
早从方外游，志不在婚宦。采薇陟西山，采藻涉南涧。拄杖仅过眉，短衣不掩骭。一为火宅累，渐觉有忧患。难任臣朔饥，俯就博士慢。大胜国子师，三年腹藜苋。栖迟行路难，坚忍为客惯。昔为泛泛凫，今为嗷嗷雁。幸免箠楚虑，官事粗易办。曷不归孤山，梅花腊前绽。
秋空不肯明，风雨满荒城。田父遮我说，重九最喜晴。此日晴色好，大田足西成。一冬暖如春，絮炭价亦轻。我虽将去官，于人独无情。去年冶城叟，采菊餐其英。今兹隔存殁，使我心怔营。出门怅谁语，巵酒当自倾。
去郭十五里，翼然屏风山。上有看经院，创始升元间。山润易生云，竹嫩未作斑。登高佛阁小，四面青回环。空门事弥多，永日僧不闲。归径路委蛇，班荆履孱颜。信美难久留，道远足力悭。遥知故山月，问我何时还。
乔木足秋声，红叶表秋色。因之念湖山，恨不生羽翼。形留神已驰，游倦交渐息。西邻夜砧发，东邻晓机织。我亦有敝庐，松菊暗荆棘。北山百年墓，苔竹手所植。今长尺若干，霜雪颇自力。西风龙蛇蛰，暗雨山林黑。东望会言归，免我长相忆。
七十古所希，我今六十余。干时本无策，谋生术尤疏。就食泮水宫，学圃乏薪蔬。凛凛座无毡，踽踽出无馿。厌厌尊无酒，呥呥食无鱼。官居古云冷，已矣当归欤。缅怀二女子，夫家住桐庐。三年千里别，旷久不得书。日者遣一力，还家问何如。江滨桐君山，土肥药堪锄。山根有闲地，或容房客居。
未仕每愿仕，既仕复思归。了知归来是，宜悟求仕非。干禄本为贫，元非慕轻肥。已昧好为戒，复贻素餐讥。时艰士失业，十家九寒饥。岂无禹稷思，力薄愿乃违。吾门可罗雀，载酒人来稀。下考劣已书，归心疾如飞。眷言长途马，老矣思脱鞿。昼短歌意长，式微兮式微。
人寄天地间，官爵寄所寄。所寄本傥来，得丧亦常事。何哉浅丈夫，以此芥胸次。达人视为轻，譬彼摴蒲戏。役满须过更，代者乃未至。故乡隔太湖，一舸归甚易。秋高山骨露，始见松竹翠。依依古梅村，是中有深意。
游子悲凛秋，秋尽行当冬。雨露变霜雪，寒色日以浓。岂无紫绮裘，绽裂谁与缝。不如早还家，山林专素封。扫松栖霞岭，结茆慧日峰。山南与山北，春风入修筇。时止可以止，道隆从而隆。抱膝且长吟，吾其师卧龙。
有客送苔梅，来自马塍里。斜枝巧盘折，的皪数十蘂。意欲媚春风，宁免少屈己。独怜铁石肠，竟作柔绕指。他乡忽一见，少慰空谷喜。何当解其缚，条直有妙理。幸不入俗眼，入俗梅亦耻。
繁华钱塘郡，佳丽金陵州。吾生抑何修，两地得居游。杭也数年别，升也几月留。钟山草堂灵，林壑殊清幽。开窗眺龙湾，大江日东流。凤皇非故台，不见白鹭洲。冶城冢累累，青溪波悠悠。长干塔尚在，瓦棺阁已休。雨花峙岩颠，锦石烂不收。层楼天下无，结构如龙舟。六朝王气歇，故籞成荒丘。至今秦淮上，尚闻商女讴。山水如此佳，见有此客不。怀古复思乡，日落川云浮。惜无老樊川，酒酣吟杜秋。
忽惊小窗白，开户雪如此。去年腊前无，一白从此始。霏霏甚可爱，落落势未已。炯炯眼界明，沾沾田畯喜。静闻野厖吠，立见蛰蝻死。鼓腹饱可期，勿畏寒堕指。穷檐绝烟火，闭籴三日矣。开仓粜官粮，太守如父子。
山城历日到每迟，新春残腊俱不知。若非一鞭醒寒梦，梅柳争春无了时。牛刀小试东风手，目中全牛果何有。勾芒舁归古庙中，官吏升堂酌春酒。
少时闻箫白玉台，一曲未终丹凤来。金濑空明秋水浅，妙音久不闻蓬莱。吴下老伶燕中回，能以北腔歌落梅。红尘筝笛耳一洗，便觉箜篌愤抑琵琶哀。朱方臞仙古音律，宫长羽短随剪裁。小春梅柳参差开，肯待羯鼓花奴催。我辈钟情忘尔汝，浊醪妙理惟酦醅。晚风吹寒夕阳下，有酒不饮令人咍。今人青眼映山水，古人白骨生莓苔，不如相聚常衔杯。呜呼五公七相安在哉，不如相聚常衔杯。
梅花先受东君知，一晴开遍南北枝。吴姬持杯劝客醉，已恨赏花三日迟。主人惜花不惜酒，自摘一枝春在手。大开笑口问东风，金谷几人曾白首。
庐山石桥天下奇，奔湍赴壑潜冯夷。倚阑俯瞰毛髪竦，品题曾读坡仙诗。画师笔斡造化窟，岂必夜半夸娥移。蜀天茫茫千万里，仿佛猿声亦如此。何当谱入朱丝弦，水底鱼龙应洗耳。
高堂有亲今老矣，孝子晨昏奉甘旨。伤哉贫也敢辞劳，百里迢迢亲负米。后来列鼎坐重裀，积粟万锺不逮亲。古言周急不继富，为母请粟非无人。
前山排闼如虬奔，后山拥壁如虎蹲。三间茅屋白云里，一群野鹿青松根。世上好山谁不喜，纱帽可能长隠几。诗人见石犹下拜，况是孤高有如此。终南捷径从渠行，少室素价元非轻。呼童下山汲清泠，我欲洗耳听猿声。
双鹤翩翩溧水阳，红尘不染素衣裳。一归华表饮风露，一住沧洲谋稻粱。湖海波涛多起伏，争食那能效鸡鹜。戛然长唳楚天宽，有日相从逐鸿鹄。
昨夜南山雷雨霁，蛰室初开百虫起。草夭菜秀蒲柳长，生意森然随气使。阴阳变态足纤巧，分得余妍归画史。野蜂采蜜花房里，官蛙瞠目莎池底。纷纷蚱蜢肆跳梁，款款蜻蜓齐点水。天牛穴桑奚其天，鬼蝶迷花聿如鬼。血国三千亦有蚊，黍马十万宁非蚁。蝎虎那能捋虎须，蜗牛谁堪执牛耳。蜣蜋转丸诚小巧，螳螂搏轮非勇士。鸣蝉嘶热蟋蟀吟，一片繁声愁客子。春风郊野岂不乐，篱落秋风又如此。坡仙旧咏只八物，若见此图心更喜。我摩老眼为题诗，晴日一窗蝇扑纸。
闰正月过二月来，溧阳溪头花乱开。浓云急雨洊雷电，不待羯鼓花奴催。江南天气全然别，昨夜清寒今日热。东风忽转西北风，吹作霏霏一天雪。艳桃秾李睡海棠，颜色顿减仍减香。燕鶑羞涩未出谷，惟见野水生浑黄。昼夜交流已登岸，丘麦畦蔬根浸烂。州官忧水复忧民，明日祈晴泰清观。
云中鸡犬随淮南，手攀桂树歌小山。鸿宝秘书在玉枕，有高尚者还童颜。卯金家世学仙子，半生游山磨屐齿。懒耕白云种瑶草，南去持竿钓湘水。天风环珮沧江东，鄱云溧雨分邻封。浮丘洪崖未之见，拥肿鞅掌常相从。拂衣浩然有归志，湘滨已卜诛茅地。寸田尺宅可治生，骑鹤缠腰非易事。不如且向金莲游，濯足万里黄河流。上界神仙足官府，山中宰相轻公侯。人生得意无南北，蝇利蜗名等鸡肋。道人一粲据槁梧，世间万事槐安国。
梨花李花白鬬白，桃花杏花红映红。疏篱曲径锦步障，间以巨竹青玲珑。独木为桥人不渡，柴扉欲锁春风住。岂知野禽浪蜂蝶，时复衔花过墙去。春波涨绿春日晴，柳下扣门嵇喜迎。池边亭上少盘礴，坐床指点呼曲生。冷官况逢寒食节，客味凄凉那可说。残杯冷炙何处无，乐意生香聊自悦。清明天气晴更佳，山林川谷多鶑花。后庭遗曲少人唱，踏歌椎鼓争喧哗。笑折一枝花入手，树犹如此人能久。六朝旧事付东流，醉翁之意不在酒。
我月太古色，我琴太古音。色见音声求，焉能知我心。月到茅亭夜亭午，据梧坐看胎仙舞。本无圆缺无亏盈，心迹双清游太古。笑渠空向广寒游，记得霓裳羽衣谱。
草玄亭前老侯芭，赠我鞓红三朵花。一春风雨伤麦麻，天香何事来山家。且劝花王一杯酒，更祝花王千万寿。洛阳名苑今在否，未必开花大如斗。有花可赏不负春，红紫转眼俱成尘。酣歌谁识李翰林，酒楼柳絮愁杀人。
红霞飞尽玄云同，深山大泽生春风。震雷一声蛰户启，老龙夭矫生苍穹。忆曾舣舟垂虹外，舟子传呼黑龙挂。须臾急雨暗吴淞，昔见真龙今见画。江南久旱草木空，湖水陡落如秋冬。苍生望霓心颙颙，阿香唤起隆中龙。
老翁欲作送春诗，借问春去将何之。连朝醉不省人事，昨夜春归更不知。客装欲趁春归去，家在西湖绿阴处。青青竹笋白白鱼，也胜客中常茹素。杜鹃吻血啼未干，髪白易黑留春难。冶城翁定有新语，楝花风急生余寒。
浙间笔工麻粟多，精艺惟数冯应科。吴升姚恺已难得，陆震杨鼎肩相摩。我游金渊饭不足，破砚生苔尘满目。毛锥自笑不中书，白髪纷纷老而秃。中山博士子墨卿，贻书荐至杨茂林。里儒大半习刀笔，耳闻竽瑟谁知音。善刀而藏归勿出，博士校书行有日。定当致汝数百枚，东坡有云北方无此笔。
吾家歙石锋芒出，不但挫墨亦挫笔。老懒作事苦不多，一笔才供两三日。近知沈子艺希有，洗择圆齐易入手。不论兔颖与羊毛，染墨试之能耐久。礼乐三千成昨梦，秃笔何止十八瓮。长枪大剑正当时，毛锥子者直安用。金渊万家籍百儒，学书用笔人岂无。管城欲重连城价，请携椽笔游江湖。
众人皆醉我独醒，众人皆醒我独醉。先生何苦与世违，醒醉之中有深意。或云酒是腐肠药，沉湎淫泆无不至。或云酒是忘忧物，醉乡别有一天地。左拍五柳先生肩，右把三闾大夫臂。醉时元自惺惺著，醒来亦自齁齁睡。独醒独醉岂多得，众醉众醒堪一喟。醉者自醉醒自醒，卿法吾情各行志。溧江美酒差可恋，说醉论醒姑且置。公不见昔人有云，且食蛤蜊那知许事。
山村道人今老矣，徒有虚名落人耳。梦中谁记版筑夫，画像虽多终不似。偶来招隠九锁山，隠侯试笔开生颜。须眉口鼻宛相肖，只今置之泉石间。闻君尤工画山水，万壑千林生笔底。可能更扫隠居图，布袜青鞋侣樵子。
六月溧阳三日雨，山田喜足低田苦。学中亦有北铃圩，低处水深三尺许。秧苗浸倒根已浮，再种何由能入土。老夫寓居西郭外，厌听村村蹋车鼓。唇焦面黑嗟农夫，此生悔不业樵渔。有山可采水可钓，免得晓夜忧耕锄。去年一熟才了逋，今年再熟力始舒。岂期不待稻花白，并随荇藻归江湖。溧阳近与丹阳接，不雨由来三数月。河流浅涩田干枯，练湖放水通舟楫。人间既是寒暑同，天上何为雨旸别。愿移此雨慰彼心，还我朱明作炎热。
去岁今朝六月六，暮雨倾盆风拔木。今岁公宇醮祈晴，昼日当空生暑溽。羽士宣词官吏拜，灯烛荧煌香馥郁。须臾黑云西北来，如盖如轮覆厅屋。电驱霹雳掣金蛇，簷溜奔腾泻银竹。帏屏掀开旛幢飞，卷尽香灰吹灭烛。天威震怒莫敢喘，谢罪怔营虞亵渎。少焉雨止凉飕飕，天气如秋失中伏。四郊大田多黍苗，一片潇湘接湖洑。村夫中庭涕泗下，归闻野老吞声哭。只恐戢戢生鱼头，何止广文饭不足。天心仁爱子勿忧，府公移文行振粟。古言大雨不为灾，云雨须臾手翻覆。
荆溪滔滔向东注，长桥束之川后怒。英风飒爽白昼昏，此是孝侯斩蛟处。客船逆上帆下樯，何如悬水溯吕梁。百篙攒石双橹健，进退咫尺千丈强。我来偶值冻雨作，且近孝侯祠下泊。平生忠孝侯所知，世途更似风波恶。
秋阳皜皜人皆苦，安得清风扫残暑。河流欲断泉脉干，一望高田变焦土。洮湖白龙迎入城，行道烧香入亭午。青天已响阿香车，平地未见商羊舞。昔时曾说雨催诗，今朝还要诗催雨。愿龙速降神力澍甘霖，万落千村熟禾黍。
山公有马不肯骑，东西徒步足力疲。吾儿有力驾驭之，兀兀驰骤那敢嘶。尔马亦似欺我老，乘驷乘骢非不好。老翁自爱下泽车，放尔春郊饱青草。
杜陵昔日歌秋风，卷去屋上茅三重。村翁今夜叹秋雨，冲倒簷前墙数堵。瓦倾栋挠直见天，寒侵素被不得眠。相如家徒四壁立，我比相如尤可怜。钱唐近报融风起，瓦砾尘埃半城市。霜餐露宿人遑遑，衣食难谋况居止。呼童向晓收篁芦，补篱织箔聊枝梧。雨飘有限行且止，秋阳余暖留桑榆。呜呼居得一日且一日，丈夫安能事一室。
夹山峥嵘相对起，贯以盈盈衣带水。白云深坞碧筿合，华屋盘纡苍树里。二三隠者古衣冠，鱼酒招邀极欢喜。维舟岸曲信宿留，惜别依依行复止。东南风顺帆上桅，一转瞬间行十里。人生交契无故新，他日停云从此始。
楚泽秋高众芳歇，眼中见此霜下杰。南窗粲粲八九株，淡白深黄颜色别。自笑背时难独立，恰是重阳过一月。丁宁女子莫摘残，留伴梅花傲冰雪。
平生志气隘九州，直欲濯足万里流。讵期功名坐蹭蹬，不意岁月成缪悠。防闲拟铸铁门限，牵挽忽作金濑游。栖巢未稳乌鹊月，归梦已熟鲈鱼秋。连宵风雨正僵卧，何时临壑容奇搜。可人喜接一日雅，此地判作三年留。说诗解字屡握手，感时怀古频搔头。吴郡才子止丘沈，梁园旧赋余枚邹。天上仙应无懵者，眼中客复有此不。家声久识南北阮，笔力眇视大小欧。我方得友颇庆快，子亦固穷忘怨尤。蹄涔乃使鲸鲵伏，拳石难与嵩岱侔。纷纷嗜好异齐瑟，磊磊肝胆呈吴钩。有才未遇政何损，知尔不荐终当羞。往事欲谈遽易了，浊酒既倾焉得愁。平乘楼上王夷甫，下泽车中马少游。须笑即今仕宦人，嚅唲言貌如伶优。若为田园足以活，与尔水火无相求。一瓢陋巷誓不出，孤云野鹤心自由。斯文将兴天未丧，游子累累徒隠忧。
菊糕萸蟹年年有，未信今年此地无。一瓻新酿正三白，幸是杖头钱可沽。客况凄凉宦情薄，釜欲生鱼门罗雀。未能早赋归田园，白酒黄鸡差自乐。户曹司马村校书，相呼径诣黄公垆。满头插菊把茱萸，强歌强舞醉相扶，何必更画豳风图。
西方长庚今我是，东郡短人岂兄弟。修眉班首顶如鬀，蹡蹡衣裳犹楚制。翩然来游太平世，市上小儿惊且睨。身外不须童鹤赘，一粲人间八千岁。
昏昏惨惨窗映月，索索飒飒风吹叶。青童开门忽惊笑，昨夜庭心一寸雪。东方日出雪渐融，簷花滴滴皆春风。山村布被正酣卧，愁杀门前卖炭翁。
溧阳三日雪平地，城市十家九家闭。官舍无毡冷彻骨，省事正宜寻老计。小人自不知纪年，我久忘吾岂忘世。出门无碍将何之，已拚食贫了三岁。
深雪没履寒彻緜，谁子扣门四诗仙。袖中黄绢虀臼辞，涂抹既醉凫鹥篇。我非不纳学泄柳，政尔欲眠如孝先。忘形尔汝子勿怪，坦率从来六十年。
花甲喜循环，风霜变老颜。闲身留泮水，归梦满湖山。雪冻蝗应避，春暄雁欲还。桃符随手写，祸福不相关。
淡月江南树，香奇影亦奇。春前十二月，雪后两三枝。冷蘂疏堪数，孤根稳不移。西湖老仙宅，清梦夜何其。
闲骑羸马出，远饯绣衣行。爱此川原迥，欣然风日晴。隔篱梅半落，断陇麦初生。每恨微官缚，茅山负夙盟。
野店当官道，村醪唤客留。偶因乘早出，故作探春游。芳意林梢静，晴光水面浮。人言有龙洞，近在石山头。
落落霜余树，疏疏晓后星。经年才契阔，故友半凋零。有梦怀风采，何人作墓铭。老孤无限泪，空望浙山青。
少长皆吾友，相期满百龄。生分青白眼，死隔短长亭。蕉本身为幻，藤床梦是醒。中山醇酒在，且醉学刘伶。
淮海十年别，北归今几时。镜中无旧髪，囊底有新诗。每恨为官缚，翻令见面迟。清都游历事，还许俗人知。
昔贤曾梦笔，梦墨定何如。应使山中隠，重研世上书。磨人惊老大，饮汁笑空疏。长短无庸较，三螺已有余。
盛服拜清夜，中庭朝太阴。凡来仰天者，俱有爱君心。目断山河影，耳闻钟磬音。还光俄顷易，涕泗漫沾襟。
我爱孟东野，君师田子方。放舟游濑水，飞舄返华阳。有酒须同酌，真情不可忘。仙源桥下径，何日共徜徉。
至宝忽横道，峰峦高复低。数尖灵壁石，一曲武夷溪。黛色春浮玉，黄流雨曳泥。遥知千载下，名与岘山齐。
家家酒似池，日日醉如泥。海燕聊为客，杜鹃何苦啼。狂那知帽落，归不为花迷。信笔成诗句，苔牋小草题。
莞簟轻轻卷，藤床故故移。暑尘无避处，客舍有凉时。开帐迎风易，钩帘看雨宜。绿阴更清绝，旧竹长新枝。
闲官少公出，长日足高眠。律己惟三尺，埋头又两年。虽无乞米帖，安得买山钱。莫听闲唇舌，行藏任老天。
疾风驱急雨，残暑扫除空。因识炎凉态，都来顷刻中。纸窗嫌有隙，纨扇笑无功。儿读秋声赋，令人忆醉翁。
村迳桑麻合，扶筇信所之。绿阴晴冉冉，白日步迟迟。野茧粘高树，山雌入破篱。岂无款段马，常是小儿骑。
五更相次晓，一曲有余清。忽醒山林梦，遥闻鼓角声。背风还迤逦，带月最分明。莫作边城看，长淮久息兵。
骤雨忽终日，高田知有秋。斜风驱溽暑，平地作交流。屋漏忙移坐，泥深懒出游。美哉今夕睡，凉意已浮浮。
海上帆来何处客，烟中犬吠几人家。云寒雁影翻红照，水落鸥群占白沙。
谁与画图传胜迹，忽从诗字得清晖。江山历历皆堪数，不记当年几醉归。
独上高楼望海门，青山几点送归船。寒光淡淡浮红日，晓色冥冥散白烟。浦外落霞争倦烧，池中流水自鸣弦。扶栏下见蓬莱影，一半仙魂在月边。
小池鸥鹭不成群，池畔萧然一史君。时霎醉眠春雨足，觉来衣上有闲云。
功业终令万古传，岂惟文采动当年。曲江相继成双庙，庆历同称有四贤。
八十丈晴虹卧影，一千顷碧玉无瑕。几多风月输诗客，无限苇芦属酒家。
皎皎冰壶里，天寒六月风。水仙来往处，三岛忽相通。
袅袅云中路，沧浪四面开。诗人吟不得，唤作小蓬莱。
零落雪霜后，犹含千载春。一株化为石，谁是种时人。
细细沙痕落，流金在井泉。山人邀我饮，化骨共为仙。
昔日巢居客，今为天上仙。文章流海内，几杖葬山前。
石径生光怪，传流玛瑙坡。天人曾布地，此物至今多。
首出群山内，晴窗几处看。不因风雨折，开槛满溪寒。
日落游人散，山寒起树声。玲珑石上穴，处处有云生。
飞来天竺远，山秀已含春。不遇名僧识，千年岂有神。
岌岌青松外，安知鸟翼孤。寒猿三叫罢，便是蜀州图。
静久波涛散，溪深涌乱丝。悠悠山下客，将见水停时。
此坞久无色，何年朝太真。晓耕云下路，犹恐是仙民。
白云今不去，惆怅昔人非。叶落风前响，犹疑踏雪归。
鸟外无行迹，寒林引薜萝。山中僧已老，不信雪霜多。
日月岩前鸟，秋来不复闻。达人今已化，名系此山云。
青松愁绝涧，日夜白猿吟。掌握多相就，安知世上心。
六月千里旱，偷泉心亦卑。不烦山老祝，神物久无思。
杳杳孤峰上，寒阴带远城。不知山下雨，奎斗自分明。
万顷田间雨，多从顶上生。野人犹不足，常拟凿为平。
日气层层秀，连山万丈孤。崔嵬天上影，一半入江湖。
落日愁飞雨，云中一线明。西湖将尽处，忽见大江横。
衣冠仁义少，敢忽岭边人。亦恐修荣达，行歌自负薪。
百年樵斧外，留得挂寒猿。不奈西溪水，流香出洞门。
岁旱须神物，皆疑石有名。卧龙今不起，长负泽边情。
突兀临飞鸟，溪僧惯往来。云山多乐处，且入小天台。
夏日红相照，天晴坞自开。襄阳多稚子，摘赠故人来。
太平云外客，行采老山中。莫叹秋霜早，君看世上枫。
寂寥千古事，今日有谁登。落日云间合，空中露几层。
佛心随处见，层出更分明。不用催灯火，天高月自生。
东岗人不识，野寺在樵渔。落叶年年满，春风为扫除。
石下有灵骨，千年生玉芝。山神每藏护，不使世人知。
野鸟久不去，清风长近人。山间岂有历，祇见四时春。
昔日岩栖处，松花落草根。瓦中匪是我，棺椁任乾坤。
七山如北斗，城锁几重重。斗口在何处，正当华盖峰。
金毫五百几龙尊，隠隠香山圣迹存。方广寺开无俗路，优昙花现有灵根。一峰突岸临天壁，双涧淙桥透石门。今日不将心洗尽，更从何处觅真源。
猿惊鹤怨不知处，虎据龙蟠空见山。芳草路随流水远，老僧心共白云闲。
不见泉来穴，沙平落细声。夜高寒月漾，银汉太分明。
涌金春色晚，吹落碧桃花。一片何人得，流经十万家。
寂寞庵前草，春深鹿自耕。老僧垂白髪，山下不知名。
一气连江色，寥寥万古清。客心兼浪涌，时事与潮生。路转青山出，沙空白鸟行。几年沧海梦，吟罢独含情。
诗魂躔斗壁，醉力撼蓬莱。剖山无鹊印，倾厩尽龙媒。
天地风霜日夜新，地炉稳坐暖如春。筋骸已畅心无用，转愧窗间映雪人。
帆落帆开两渡头，洞庭木叶扰离愁。青山带日低平野，白浪随风过别洲。月静沙寒知雁宿，云深水暖羡鱼游。画桥隠隠横天汉，人度空中影倒流。
沧江万里对朱栏，白鸟群飞去复还。云捧楼台出天上，风飘钟磬落人间。银河倒泻分双月，锦水西来转几山。今古冥冥谁借问，且持玉爵破愁颜。
百尺楼高四望中，云深一雁度长空。人间砧杵催寒事，郭外箫笙逐土风。天带江山元自好，地流河汉忽相通。丹心直北看飞雪，往往随花入帝宫。
前后坐亭上，饮水皆自持。其间贤太守，谁复畏人知。
天藏物启有灵根，玉乳银浆岂易分。浄鉴当空寒自照，流珠落涧远先闻。润生冉冉双林雨，香出蒙蒙一井云。今日石鱼行酒地，次山重为勒铭文。
歌舞飘飘百尺台，半天龙麝散香煤。初愁翠袖凌风去，却骑飞鸾下月来。云杪一声闻玉笛，露华千点落金杯。我缘众乐狂方盛，园锁从教日日开。
吏隠盂城九十旬，丰年日日是佳辰。赋成席上犹飞雪，歌动梁间已落尘。此地谁为爱酒伴，他时傥忆种花人。五坛芍药齐教放，何处扬州更觅春。
寂寂绿岩畔，相期无数人。不知康乐后，池草几回春。
云引踏青客，寻山西出城。始知图画上，今日有人行。
白云出山去，摇曳或西东。人住白云下，安然心已空。
千年白鹿地，今有佛楼台。昨日到山下，啣花犹出来。
相传有五马，曾此立踟躇。人爱使君好，换鹅非俗书。
昨日折花者，又随蜂蝶来。思量妨底事，红蕊续还开。
会昌湖上客，今已化为尘。一束青刍奠，空思如玉人。
谢公何所忆，白日看云眠。忽梦惠连弟，遂得春草篇。
杳杳璧沉水，亭亭珠在渊。落潮流不去，还向定中圆。
海榕树倒出，皮干亦轮囷。或问寿几许，千年为一春。
重重风日透，花气满池塘。谁把红云比，红云无此香。
萍实祗如斗，练江都熨开。水清当自鉴，无为濯缨来。
山杪一泉迸，俯窥临日崖。明珠不待拾，自溅入人来。
一片繁华海上头，从来唤作小杭州。水如棋局分街陌，山似屏帏绕画楼。是处有花迎我笑，何时无月逐人游。西湖宴赏争标日，多少珠帘不下钩。
把麾何所往，海上有名山。潮落鱼堪拾，云低雁可攀。一城仙岛外，双塔画图间。当路谁知己，天应赐我闲。
悠然已更乐，知是鼎中余。有海尚可往，慎毋重见渔。
出门日已晚，棹短路何长。頼有风相送，荷花十里香。
思亲庐墓隠西山，竹屋萧然月坞间。有道自高尘世外，无心得共野云闲。姓名达远邦符奏，束帛荣沾帝泽颁。不见孝廉人已久，东嘉今喜识曾颜。
为官一十政，宦游五十秋。平生忆何处，最忆是温州。思远城南曲，西岑古渡头。绿觞春送酒，红烛夜行舟。不敢言遗爱，惟应念旧游。凭君将此句，寄写谢公楼。
桃源未识恐微茫，每坐青林惯日长。鱼鸟自同千里乐，风烟漫逐一城香。竹围月色来深院，花引春情过短墙。人世定知何处好，且勤诗酒惜年光。
昔日林间兴，风流谢客儿。春山花又发，不见屐来时。
人生无百年，谁问岭龟蛇。容颜镜水换，老丑不可遮。殷勤守此岁，来岁复如何。南邻祭灶喧，北里驱傩哗。须臾罢无为，但听楼鼓挝。明朝四十过，暮景真易斜。初心自慷慨，白首还蹉跎。寄语少年子，虽强不足夸。
兰若幽深与世违，酒阑重觅未斜晖。篮舆绕入花边路，布衲趋迎竹下扉。清籁敲风和梵奏，独槐笼榻涨烟霏。吟栏倚遍诗成处，不觉金莲映月辉。
分落银河一派清，源深流远旱常盈。蛟龙潜处鱼虾少，日月中时表里明。插岸好山青泼黛，倚波丑石势奔鲸。幽奇信是神仙窟，上有浮云散又生。
樵猎识冠裳，何言志四方。离秦风日冷，过楚薜萝长。梦野违征诏，时衰枉荐章。故山隈且僻，应种秫为粮。
崚嶒插天山，仙池在绝顶。无源水自溢，泓澄照天镜。鱼依藻荇深，龙藏密穴静。天意欲为雨，烟雾如炉甑。至今山下田，势不忧旱横。划然霁景开，仰看飞泉迸。一道翠微间，长剑倚天净。群山列画屏，高下相辉映。安得丹青手，写此绝胜境。挂我草堂中，吟望免延颈。不负山水心，永谢利名阱。
久客倦行役，故山安在哉。松竹读书室，水石钓鱼台。明月照归梦，西风吹酒杯。亭亭篱下菊，寂寞为谁开。
潇洒幽轩好，清闲令尹才。庭虚走泉响，门静对山开。夏可捐班扇，风如到楚台。羡君成吏隠，终日远纷埃。
我爱临封好，人烟十里赊。秋风三酿酒，风景四时花。竹屋无贫子，渔村足富家。守官真吏隠，谩放日高衙。
我爱临封好，诗人兴味长。岭南蕉子国，海上荔枝庄。民有百年寿，家藏十种粮。宦游无远近，乐处是仙乡。
我爱临封好，江流压水滨。东山画屏展，北阜翠虬驯。十里长松道，三春解佩人。乘闲狂太守，屐齿往来频。
我爱临封好，宾朋日往还。年来甘白酒，老去益朱颜。引鹤游西寺，携琴上北山。君恩虽未报，公外且偷闲。
我爱临封好，江楼四望遥。宾朋须共赏，风月故相邀。清兴拚成癖，诗狂不碍条。谩劳争自洁，适意乐偏饶。
我爱临封好，迎门水绕流。名山称濯锦，胜境说灵洲。嫩草青连座，奇花香入楼。公余无一事，携酒任遨游。
我爱临封好，从来礼义乡。江山足形胜，风物半冠裳。
物外萧然释子宫，楼台雄压郡城东。江回澄练浸碧落，山答疏钟飘远风。隔岸橹声喧暮角，卧沙桥影转晴虹。可怜千里无穷景，尽属高僧吟笑中。
春郊杂遝拥红旌，共访仙踪啸傲行。云径直从深崦入，石梁宛在半空横。岩边瑶圃新开出，洞里芝田旧种成。羽客一枰无复见，青山留得烂柯名。
崔颢题诗在上头，登临何必更冥搜。楼前黄鹤不重见，槛外长江空自流。万顷烟云连梦泽，一川风景借西州。
四明之山东南雄，中有古柏高巃嵷。霜凌雪犯势不屈，干直不与凡柯同。几十围，几千尺，踞隆岩兮盘巨石。有时狂风盲雨嗥长巅，上彻天心下地脊。樵奴与牧子，惯见却辟易。不知何洞出神翁，采芝去踏崭岩峰。蒸岚焙翠入灵药，意欲服饵颜如童。仙翁仙翁爱无独，天产此材同众欲。小将条剖治民盲，大可柱分支帝屋。神翁神翁莫轻藐，植物虽微功不小。些须片叶价千金，能使尘寰人不老。
高阁玲珑倚半空，秋来净扫白云踪。无人写此天然景，十二阑干十二峰。
金精寂寂真胜境，门锁松杉风月冷。跨鹤仙姬去不来，白云一片封丹井。
到官处处须寻胜，惟此合阳无胜寻。赤水有山仙甚古，跻攀聊足到官心。
琳宫金刹接林峦，一径潜通竹树寒。是处尘埃皆可息，时清终未忍辞官。
寻山寻水侣尤难，爱利爱名心少闲。此亦有君吾甚乐，不辞高远共跻攀。
云树岩泉景尽奇，登临深恨访寻迟。长楼未得于何记，犹有君能雅和诗。
剑立溪峰信险深，吾皇大道正天心。百年外户都无闭，空有关名点贡琛。
闻有山岩即去寻，亦跻云外入松阴。虽然未是洞中境，且异人间名利心。
朝市谁知世外游，杉松影里入吟幽。争名逐利千绳缚，度水登山万事休。野鸟不惊如得伴，白云无语似相留。傍人莫笑凭阑久，为恋林居作退谋。
落叶蝉声古渡头，渡头人拥欲行舟。别离情似长江水，远亦随公日夜流。
兰自香为友，松何枯尚春。荣来天泽重，殁去绣衣新。尽作百年梦，终归一窖尘。痛心双泪下，无复见贤人。
三月山方暖，林花互照明。路盘层顶上，人在半空行。水色云含白，禽声谷应清。天风拂襟袂，缥缈觉身轻。
一日复一日，一杯复一杯。青山无限好，俗客不曾来。往事已如此，朱颜安在哉。寄语地上客，历乱竟谁催。
刘侯戴武弁，政则心吾儒。士茂先兴学，子贤勤读书。猷为莫不善，才力盖有余。西北方求帅，浩然宁久居。
山盘江上虬龙活，殿倚云中洞府深。钦想真风杳何在，偃松乔柏共萧森。
始观丹诀信希夷，盖得阴阳造化机。子自母生能致主，精神合后更知微。
久厌尘坌乐静元，俸微犹乏买山钱。徘徊真境不能去，且寄云房一榻眠。
退之自谓如夫子，原道深排释老非。不识大颠何似者，数书珍重更留衣。
按部广东经数郡，若言岚瘴更无春。度山烟锁埋清昼，为国天终护吉人。万里诏音频降下，一方恩惠尽均匀。丈夫才略逢时展，仓廪皆无亟富民。
红尘白日无闲人，况有鱼绯系此身。关上罗浮闲送目，浩然心意复吾真。
清时望郎贵，白首故乡归。有子纡蓝绶，将孙著彩衣。松乔新道院，鹤老旧渔矶。知止自高德，宁为遁者肥。
元子溪曰瀼，诗传到于今。此俗良易化，不欺顾相钦。庐山我久爱，买田山之阴。田间有流水，清泚出山心。山心无尘土，白石磷磷沈。潺湲来数里，到此始澄深。有龙不可测，岸木寒森森。书堂构其上，隠几看云岑。倚梧或欹枕，风月盈中襟。或吟或冥默，或酒或鸣琴。数十黄卷轴，圣贤谈无音。窗前即畴囿，囿外桑麻林。芋蔬可卒岁，绢布足衣衾。饱煖大富贵，康宁无价金。吾乐盖易足，名濂朝暮箴。元子与周子，相邀风月寻。
静思归旧隠，日出半山晴。醉榻云笼润，吟窗瀑泻清。闲方为达士，忙只是劳生。朝市谁头白，车轮未晓鸣。
秋风拂尽热，半夜雨淋漓。绕屋是芭蕉，一枕万响围。恰似钓鱼船，篷底睡觉时。
旧隠濂溪上，思归复思归。钓鱼船好睡，宠辱不相随。肯为爵禄重，白髪犹羁縻。
有风还自掩，无事昼常关。开阖从方便，乾坤在此闲。
老子生来骨性寒，宦情不改旧儒酸。停杯厌饮香醪味，举筯常餐淡菜盘。事冗不知筋力倦，官清赢得梦魂安。故人欲问吾何况，为道舂陵只一般。
花落柴门掩夕晖，昏鸦数点傍林飞。吟余小立阑干外，遥见樵渔一路归。
东风放牧出长坡，谁识阿童乐趣多。归路转鞭牛背上，笛声吹老太平歌。
斯须暮云合，白日无余晖。金波从地涌，宝燄穿林飞。僧言自雄夸，俗骇无因依。安知本地灵，发见随天机。
公程无暇日，暂得宿清幽。始觉空门客，不生浮世愁。温泉喧古洞，晚磬度危楼。彻晓都忘寐，心疑在沃洲。
双双瓦雀行书案，点点杨花入砚池。闲坐小窗读周易，不知春去几多时。
书房兀坐万机休，日暖风和草色幽。谁道二千年远事，而今只在眼前头。
及物仁心称物情，更将和气助春荣。智深大易知幽赜，乐本咸池得正声。竹箭生来元有节，冰壶此外更无清。几年天下闻名久，今日逢君眼倍明。
庆门崇构已多时，五百年方是此期。树长琼枝生较晚，珠根骊颔得来迟。桓温贵骨天然别，韦相传经道不衰。衡岳维高湘水阔，共知长与福为基。
伪者劳其心，关机有时阙。诚者任其真，安知拙为拙。舍伪以存诚，何须俟词说。
皇帝即位，厉精求治。翼翼兢兢，以畏天异。乃见宗庙，乃严郊祭。赫赫烈祖，陟配上帝。皇帝肇祀，心虔诚至。斋居撤膳，夙兴弗寐。不履黄道，不御小次。出宿于庙，阴雨翳翳。既其徂郊，日出晰晰。登丘奏假，天地澄霁。礼终乐阕，神贶来暨。皇帝还跸，千乘万骑。雷动天旋，臣民欣慰。御楼肆赦，躬册丹地。恩流泽洽，周匝无际。惟诚感神，惟德销沴。皇帝能飨，时赐坐致。臣愿皇帝，事天寅畏。左右惟贤，安民惟惠。无咈忠谏，无轻政事。日新一日，庶答天意。
有客顿征辔，暮宿洛阳堤。洛阳繁华地，慨然心伤悲。忆昔季伦家，朱门鼎贵时。锦步四十里，冠盖相追随。宠移百琲珠，醉击珊瑚枝。一旦委沟壑，身随朝露晞。绮楼自颠仆，金谷无人归。绿珠千古魂，散作香尘飞。荒榛塞中道，惟有寒螀啼。嗟哉百世后，骄奢徒尔为。
天无私覆心，地无私载德。人生天地间，荣辱何相隔。农者不释耒，朱门列鼎食。巧妇不下机，公子罗纨饰。富贵岂劳心，饥寒空努力。惟有北邙山，冢墓皆荆棘。
天道不可跻，以其高且危。地道不可寻，以其幽且深。土圭测日影，可以分照临。桐鱼击石鼓，可以求声音。嗟夫世之人，不知方寸心。
天工铸剑挺锋铓，洪炉百炼金为刚。闪铄神锤飞电光，磨砺七彩成文章。丰城地僻沦精久，紫气雄雄射星斗。未得神功倚天外，一朝误入张华手。青霜为锷宝为环，有时捧出黄金盘。万灵照灼妖氛走，天地无光秋水寒。闻道华阴有奇土，试拭繁星袖中舞。风胡侧目观如堵，一唱人间万金贾。夜来几度风雷嗔，雌雄出没光如神。来年决定化平津，坐中有客攀龙鳞。
天上奎星专主文，地下嵩岳惟降神。含灵孕粹五百载，挺然间出非常人。荥阳才子东山客，满腹精神太英特。掞天辞藻驾曹王，炙地声华压元白。等闲奋笔摛鸾龙，烟霄凛凛横辞锋。稷下千人摧劲敌，昂头不敢争英雄。吾皇新命招宏博，紫宙风清飞一鹗。骊龙卧起沧海空，灿灿灵珠光满握。明年二月春水来，桃花浪起龙门开。青云岐路无多地，定须迅击狂风雷。
瑶姬不下巫阳台，山屏曙色连云开。瞥见羲和整朝驭，放出金乌天上来。炎炎六月方凝暑，天地生成渴霖雨。呼号缩手太无端，憔悴群芳不为主。吾当化出冲天羽，上与天公振雷鼓。回却日轮，叱开水府。六龙驱下饮洪涛，大作寒霖济区宇。
有客何方来，粲然游我庭。推户出见之，颜色如瑶英。问之不吾语，微风若闻声。曰予朔方士，饮子南方名。万里不相识，修涂一来经。闻子官大府，高车尘冥冥。有言未尝吐，低头敛光精。西人趋向异，念予孤蒙行。我欲友其德，顾己鸿毛轻。予起谢不敏，过辞非予聆。感子虚白德，来化纯愚诚。高风激万世，凛如伯夷清。留子永今日，愿言报英琼。
朝廷厌烦苛，往还按察诏。四方小大官，政恶日无谯。悲哉穷远民，天耳不可嘂。讼争细毛髪，吏议举烽爝。追胥烦闾里，符牒纷以炤。利手肆拂撄，百巧凿孔窍。齐氓一扰攘，沸若烹鲜铫。上下漫不省，鳏寡日相吊。咨嗟梦得材，连蹇十铨调。今复欎不施，一尉滨海峤。蠢兹尤溪民，习俗攻险僄。尺表易为直，长戈固难掉。吾闻政无小，媺恶出号召。虽尔主盗官，操权宁非要。近岁民艰食，群小屡轩趒。挥刀力诛锄，加以原火燎。政令务宽简，威肃宜震曜。武事戒不习，贱策贵前料。山林剔逋逃，道路剪攻剽。食禁宁疏网，私兵勿容鞘。尝闻伍保法，慎置理宜妙。法至奸可革，无事省巡徼。勿嗟厥位淹，十室聊歌笑。往矣有吾民，疮痍方尔疗。
骐骥出大野，天姿非权奇。俄然病槽厩，筋力不克施。世人不识马，共以驽骀期。刍菽不得饱，膏砭不得医。伯乐闻骥病，中心始怀疑。及观果无妄，引衔脱其羁。骐骥心感激，双瞳雨淋离。怀恩未能报，举声一鸣悲。马得起此疾，上争灵乌驰。朝出扶桑野，暮扳邓林枝。追随日月下，独立寒且饥。此力岂足诧，愿酬主人知。
有幽斯菊，濯濯其芳。烝尔髦士，惟其修兮，有美于乡。燕，予无以说兮，惟醴之觞。
有幽斯菊，烨烨其华。烝尔髦士，惟其施兮，有显于家。往，予无以将兮，惟古之歌。
鸿鸟于飞，归戾于泽。君子于田，亦适维则。旅力不愆，曷云其极。
庶民之耋，职自为愚。君子之耋，其德有濡。旅力不愆，曷云其劬。
有坚松柏，君子斧之。有实秠稷，农夫有之。天子有老，曷其与归。
野有白驹，来食我麰。君子之往，胡为不留。我心悠悠，为天子忧。
庆历甲申岁，旱极忧民田。农夫不得耕，相顾愁凶年。帝心恐民忧，诏遣祈山川。郡国举祀典，斋戒陈豆笾。望祭复雩龙，祷之必精虔。经旬杳无报，旱气增于前。菑田扬飞尘，井谷无寸泉。炎炎天地中，草木皆欲燃。俗云有鳗鱼，灵异古所传。太守顺民心，命驾而迎焉。乐以钟鼓音，薰以沈檀烟。儵惊西郊寒，霭霭离山巅。急雨下滂沱，迅雷亦填填。须臾畎亩盈，一境皆欣然。始为穴中鱼，窃弄阴阳权。山川岂无神，不能通于天。蛟龙岂无灵，不能兴于渊。有若赏罚柄，反使奸臣专。
作诗寄弟衮，写我心之幽。比闻堂上安，读书可优游。昨者得兄书，言汝看蔡侯。蔡侯实君子，小善固所收。知汝言可否，果闻书相酬。蔡侯读吾策，言语何赘疣。吾言至草略，闻说畏可羞。昨又得汝书，嗟汝诚拙谋。自言已可进，曾知易春秋。人不患无位，患己德不修。古人亦有言，富贵焉可求。吾初将移任，将白高与刘。恐人不我知，自后遽止休。前时陆通判，令我速置邮。吾诚欲求之，岂自无舌喉。奈何不为耳，死且垂直钩。自吾到山冶，于物无侵牟。小民得辛苦，稍稍知饶优。官家足厚利，私亦不怨尤。福哥卖银矿，军人却首偷。案成被官杖，鞭箠见血流。私恩重血肉，官法难庇庥。此奴实痴戆，教诲不转头。吾心不乐此，疾病苦未瘳。淹忽两月余，读易未一周。夜思梦还家，朝食不满瓯。为吾告兄长，选试在今秋。汝姑事恬尚，不忘在轲丘。寿姊可出嫁，言容常婉柔。教招宁螺妹，掺掺缝衣裘。无令泽孙散，照管六与留。吾归见汝时，一一诉所忧。
神马产渥洼，举世盖云罕。使之循蚁封，曾不逮驽款。丈夫怀义命，所学务充满。惟忧用舍非，富贵庸可算。吾君优辅郡，责任地非散。牛刀久投虚，足以导大窾。孟轲言仁术，民事戒毋缓。矧兹凋瘵余，食馁衣不暖。厚生为政先，聚敛吾徒短。归来奏优课，行道非迟晚。
金徒抱箭寒更起，寂寞孤城一千里。姮娥擎出月华来，白玉楼台莹如水。上有佳人红粉妆，妙年学得吹霓裳。呼儿将出紫玉笛，一声天外流宫商。清商欲尽何幽咽，曲调不成声断绝。罗衣掩泪愁向天，手把瑶华歌一阕。寒蟾出兮明星稀，良人阻兮天一涯。凭轩遥望兮心伤悲，愿随鸿鹄兮高飞。
番禺地僻岚烟锁，万树累累产嘉果。汉宫坠落金茎露，秦城散起骊山火。炎炎六月朱明天，映日仙枝红欲燃。自古清芬不能遏，留得嘉名为椹仙。上皇西去杨妃死，蛮海迢迢千万里。华清宫阙阒无人，南来不见红尘起。至今荣植遍闽州，离离朱实繁星稠。一日为君空变色，千里凭谁速置邮。可怜锦幄神仙侣，为饮凝浆涤烦暑。绮筵不惜十千钱，酩酊秦楼桂花醑。秦楼女子绣罗裳，凤箫呜咽流宫商。醉歌一曲荔枝香，席上少年皆断肠。
乳源浅浅交寒石，松花坠粉愁无色。明星玉女跨神云，斗剪轻罗缕残碧。我闻峦山二月春方归，苦雾迷天新雪飞。仙鼠潭边兰草齐，露牙吸尽香龙脂。辘轳绳细井花暖，香尘散碧琉璃椀。玉川冰骨照人寒，瑟瑟祥风满眼前。紫屏冷落沈水烟，山月堂轩金鸭眠。麻姑痴煮丹峦泉，不识人间有地仙。
登彼公堂，维水汤汤。君子燕湑，其言有章。
登彼公堂，有松有柏。君子燕湑，其仪孔特。
登彼公堂，维山崔嵬。君子燕湑，其志不回。
登彼公堂，鸿飞戾止。君子燕湑，维其不已。
山茶花开菊花紫，青桂童童立花里。柔姿翠干已可怜，更傍幽丛看花蕊。山僧揖我临阶坐，眼到栏边心即喜。便欲携归种郡斋，忍令此地风烟埋。
吾闻隠君子，大隠廛市间。道义充诸中，测度非在颜。尧帝神且智，知人亦孔艰。勉哉二秘阁，贤行如高山。
灵源寂寂何杳寞，先天后天谁疏凿。疑是娲皇功未全，漏泄银河斜界落。
晚崿残霞断，晴空宿霭收。绿芜天共远，明月水同流。落叶填秋望，孤碪答旅愁。提壶伴诗笔，独醉庾公楼。
楼上忆乡关，凭高独倚栏。远眸天外尽，愁思酒中宽。泽国吴莼老，山城蜀道难。客帆归未得，落日暮江寒。
揽景独凝眸，江城暮雨收。长江隔山断，野水混空流。天上一轮月，人间万古秋。感时并怨别，费尽庾郎愁。
幽径绝尘踪，莓苔上粉墉。秋声连夜雨，寒色一溪松。学有书千卷，欢无酒万锺。云屏孤梦断，寂寞掩巫峰。
凤辇情伤别，骊宫信不还。雨铃悲蜀道，金钿杳蓬山。玉笛凉州怨，梨园法部闲。西厢人未至，楼阁五云间。
天角暝光收，空中爽气流。雨回巫峡暮，波起洞庭秋。塞阔归鸿远，林疏败叶稠。碧云音信绝，目断五城楼。
幽居倚翠峦，尘事不相干。天地醉来小，琴棋静里欢。雨苔春径绿，风竹夜窗寒。若问长生术，金炉有宝丹。
六六上阳宫，婵娟被宠封。三千香辇路，十二枕屏风。纨扇伤秋咏，梅花妒晓容。妆台银烛尽，宝帐泣芙蓉。
翠盖田田绿，繁华艳艳红。有容欺水国，无力舞秋风。缓步迎潘后，纤腰学楚宫。涉江人不见，两桨石城东。
积雨向宵晴，氛埃荡杳冥。高楼微射月，腐草半流萤。电女千娇敛，云台一梦醒。上皇归未得，歌断雨中铃。
幽寺访禅客，烦襟此一开。山空有猿鹤，地僻无尘埃。烹茶绿云起，鼓扇清风来。览景不归去，暮烟生古台。
我爱仙居好，临民必以诚。簿书无日暇，狱讼积年生。百疾求箴补，千钧待准平。嗟予不如古，斯道未能宏。
我爱仙居好，安民去百奸。诚心虽照物，政体昧循环。喜有纲条立，惭无教令颁。三年忧且病，王事岂能闲。
我爱仙居好，园池日退居。驯禽来鹤鹤，野水进徐徐。草树通樵采，桑麻有老锄。犹言民未乐，更待寝刑书。
我爱仙居好，经营尽国工。庶民心喜悦，小邑势尊隆。万瓦如云合，千题不日砻。自非仁惠术，愧子一观风。
我爱仙居好，官卑分已盈。才非汉循吏，道似鲁狂生。击柝心虽乐，观民志未平。宁如孟夫子，不食去齐卿。
我爱仙居好，隆儒尠大方。诸生令讲艺，童子俾升堂。买地兴民学，驱车下党庠。三年邑未化，官满意彷徨。
我爱仙居好，公余日在房。忧民极反复，责己未周详。法律行随手，诗书坐满箱。老来须向学，多病喜平康。
我爱仙居好，家居十数人。民穷惟有疾，俸薄不知贫。弟妹闲成癖，妻孥老未淳。自余无所恨，寸禄及偏亲。
我爱仙居好，惭无德政馨。下车时问疾，治狱日空囹。老吏贫归里，苍生馁在庭。惟忧泽未至，岂敢渎邦刑。
我爱仙居好，三年理尚宽。民虽离网罟，政未息风澜。悯物刑多省，劳心席少安。祗惭无惠术，求配古人难。
我爱仙居好，民纯不用拘。闾阎兴礼让，囹圄长榛芜。网阔奸逾少，风恬恶自无。一年人已信，感激谢张弧。
勿叹庐山远，天涯总是民。还家安老母，去国慕忠臣。斜月秦关晓，秾花锦里春。临行无所赠，为邑莫如仁。
手持养性书，此地学耕渔。身似龙蛇蛰，情忘木石居。地迷成远复，政静得中虚。何必求深隠，幽蒙即所庐。
贤哉过县尹，德政是吾师。万事无锋颖，一心惟孝慈。家贫因客冗，髪白为民饥。谁刻前山石，令人去后思。
重湖收积潦，多稼结盈畴。贷息移书减，逋租案籍求。民情宽蹙頞，岁计上参谋。寄语昆堂老，生初早晚修。
重到南峰寺，寻思九日游。黄花何处去，白雪有谁留。薄宦三千里，流光四十秋。归来见诸子，林下好相求。
折菊东篱下，携觞为燕遨。闲情秋后放，幽艳静中高。九月陶公酒，三闾楚客骚。及时须采掇，忍使弃蓬蒿。
君有云泉酒，诗来寄我尝。色过金菊淡，味带木兰香。北固山城秀，东园水榭凉。无因陪落帽，孤酌负重阳。
禊饮开天苑，英游缀士林。鹿苹常长养，鱼藻遂浮沈。和气春台暖，恩波曲水深。追随方外乐，歌吹梦中音。忽起江湖兴，久无轩冕心。鶑花应笑我，华髪已盈簪。
阴山沙漠外，六月苦行人。水迸金莲晓，汤回铁脚春。马饥思汉草，仆病卧胡尘。夜梦京华阻，披衣望北辰。
直向此间明，纵横语论精。山中曾出世，海上未知名。一雨春溪涨，千峰晓雪晴。临分无别说，相送水边行。
江流何险阻，次第入三巴。崖断时无路，山深更有家。林蔬饶竹笋，乡果足枇杷。况有荆州酒，淹留不用嗟。
骨肉天涯别，风尘客子悲。孟州新丧妹，夔峡继亡儿。烛暗猿啼夜，城空日落时。肝肠已无泪，只是脑中脂。
天柱支南极，蓬山压巨鼇。云崩石道险，潮落海门高。客馆闻鼍鼓，秋风忆蟹螯。倚栏望乡墅，千里楚江拜皋。
华构敞云扃，人幽境亦灵。心闲生浩气，味薄得真经。凿沼观鱼乐，开樽与酒盟。由来知此趣，何暇问撄宁。
九日黄花节，新樽绿蚁浮。投壶鸣鲁鼓，歌者似商讴。诸子衣冠盛，先儒礼乐修。西岩山景好，为尔作阳秋。
今日游南塔，愁还不自胜。年华催鬒髪，身计忆岩棱。道业惭诸子，根源畏老僧。何当论去就，细问得龟朋。
谪宦情牢落，穷通理更谙。读书闲不废，事道古何惭。昔喜邻州守，尝陪后乘骖。西湖游未厌，北海饮方酣。蹑屐登云峤，扪萝访竹庵。鹭涛千顷雪，鹫岭万堆蓝。姤遇时难一，睽离岁忽三。陪京方接畛，归省会同参。士子文宗愈，朝廷礼问聃。好留君左右，俄领郡东南。岁旱钱仍贵，民饥命不堪。下车宽赋役，露冕训田蚕。画舸乘春别，新书卜日覃。牙旗风发发，瑞节虎眈眈。龙凤吴王国，烟霞古佛龛。荷香轻泛浦，桂子静飘岚。草泽行吟苦，兰陔奉养甘。子文无愠色，夷甫足清谈。物外冥天籁，樽前据石楠。惟应怜旧尹，渔钓负江潭。
才武真贤主，忧勤出至诚。五年膺大统，一旦享英名。凤驾乘霞远，龙楼继日明。永言配昭考，陵寝卜周京。
玉几言犹在，云天去莫攀。久长期享国，咫尺忽违颜。信默归元子，遗留暨百蛮。孤臣方仗节，无计哭桥山。
礼阁仪新奏，延英席久虚。自从掩关卧，无复草玄书。东府先生诔，西山孝子庐。谁言身后事，文止似相如。
天锡兴王佐，三朝秉化钧。平生清俭节，临老退闲身。赤舄荣封国，缁衣美世臣。永陪英庙享，千载德名新。
南台沙合后，元宰应时生。两控龙飞驭，三调宝鼎烹。筑山裴相乐，赐杖孔家荣。无复安舆出，儿孙衣彩迎。
天子徽柔德，神资鞠育仁。来归声子室，去锡大任身。白日佳城启，黄麾法杖新。行观升袝礼，箫鼓凤台春。
帝位重明久，王仪一品尊。诏更神主号，义诎母慈恩。老柏遗萧寺，新陵袝濮园。千年嵩洛气，长发在元孙。
曾祷神龙井，云林杳莽间。苹蘩朝荐庙，风雨夜离山。百里田畴熟，一年囹圄闲。因循失报谢，石险路难攀。
何年修庙貌，栋宇已摧残。牲币三时少，风泉四月寒。野僧多稌穥，古木有杉栾。深欲重修葺，蹉跎又解官。
蔼蔼青衿子，来修谒庙仪。怜他眉宇秀，中有起家儿。
天生尔慈竹，恩义不相分。直节虽然劲，虚心所以群。儿孙同约束，霜雪共辛勤。我愿坐中客，结交同此君。
万叠层峦接远空，瑞云晴霭气溶溶。高于太华五千仞，秀出巫阳十二峰。蕙帐晓寒飞鹤怨，桃源春尽落花秾。鸾凰一啸最深处，仙客楼台有几重。
碧城楼角重凝眸，迤逦平原接古丘。七国战争人不见，六朝兴废水长流。远烟芳草年年事，明月清天夜夜愁。范蠡功成在何处，五湖波上一扁舟。
把酒春亭览众芳，水精帘箔逗山光。孤松冷落千年操，野槿纷华一日香。绿圃烟深迷蛱蝶，曲池波暖睡鸳鸯。文园莫惜鹴裘费，买取宜城作醉乡。
飞鹊翩翩暮欲栖，楚天新月射璇题。袖中已灭三年字，心曲惟通一点犀。步障影迷金谷路，桃花香隔武陵溪。瑶华好折无人寄，肠断江楼百尺梯。
明河清浅曙星稀，一夕欢娱一岁违。不是盈盈隔流水，也应轧轧废残机。人间累鹊经秋会，天上奔龙逐晓归。期约黄姑重相见，伯劳东翥燕西飞。
峨峨神岳吐灵襟，弱冠飞英翰墨林。楚国未登和氏璧，晋人惟重孔家金。文高千丈云霞彩，赋敌三都鼓吹音。圣代已招岩穴士，傅生他日定为霖。
三城楼阁半沈烟，雨霁春华斗逞妍。万叠翠茵芳草地，一番轻雪落梅天。南园晓色迷蝴蝶，西蜀风光怨杜鹃。谁向武陵归未得，桃花流水路绵绵。
薰炉香烬蕙烟沈，凛冽寒生翡翠衾。月国音尘千里绝，仙山楼阁五云深。离怀暗耿金壶漏，独梦多惊玉女碪。骑省中郎才调逸，拟将文笔赋秋心。
海宫天路杳无涯，万里星津驻客槎。月下旌旗仙女仗，云中楼阁羽人家。鸾丝缓引霓裳曲，绮席深倾玉酒霞。阿母未归方朔去，碧桃何日重开花。
思君苦节直艰难，四十穷经草野间。文为周衰能力救，礼遭秦祸欲重删。时无正说非杨墨，天与多才继孔颜。吾主聘贤方仄席，好将书币起东山。
白头四十未逢知，锻石裨天已后时。正好中行求独复，岂能上施学颠颐。生荣死辱如观火，吉去凶来莫问龟。若有名山归便隠，一编周易是吾师。
五老村中会隠时，投梭即是十年期。自谙海燕归巢早，祗恐山桃结实迟。伊吕功名何日到，轲扬辞业是人知。如君未忍抛簪去，买取青山寄岭陲。
南徐新政焕秋阳，九日登临喜命觞。送酒客寻方外士，观风人是省中郎。千家弦管闻谣俗，万顷湖山入燕堂。使节未归深有意，欲疏泾渎利吴艎。
万锸如云濬禹沟，荀卿桥畔舣行舟。珠躔合照贤人聚，银汉无波海客留。且作东山携妓乐，未应南浦送君忧。辛夷花发春醅熟，只俟郊原雨少休。
自怆宫车别帝台，寄言篱菊不须开。心丧忍到行春浦，耳病慵携迟月杯。天色阴沈鸣雁过，物华零落暗蛩催。却输小杜怜嘉节，酩酊齐山夜始回。
月满霜飞菊始华，幽丛冷落带烟斜。篱边过却重阳酒，泽畔谁怜野草花。湖学先生归解组，安州司户老居家。皆因晚节无人用，陨涕临风为尔嗟。
灼灼秋英缀露华，白衣不见日空斜。细看未减重阳泪，更晚犹胜二月花。城里好山何处寺，门前多竹甚人家。直须载酒频来赏，莫为衰迟便感嗟。
百尺楼头水际天，楼东直与海相连。江山气古南朝后，风物神清北固前。沙鸟晴栖甘露月，布颿时度广陵烟。何年乞得丹阳守，来此登临养浩然。
束刍弥月馆行人，白首无殊一面新。朔漠持麾惭未达，东方连骑喜相亲。卮言坐遣壶中月，物色频惊塞下春。使者不知为旅意，佳篇犹拟驻征轮。
尝陪星使款高牙，三月欣逢试早茶。绿绢封来溪上印，紫瓯浮出社前花。休将洁白评双井，自有清甘荐五华。帅府诗翁真好事，春团持作夜光夸。
修尾峨冠蜀锦裁，飘流应自玉关来。闲窥水鉴精神出，静刷金华羽翼开。野思未饶鹇洒落，羁栖聊与雁低回。不因久在司空馆，平日谁怜五客才。
生意淹留白水塘，樊笼多事岂吾乡。江湖已失秋南望，岁月犹欣塞北凉。白日稻粱应饱足，青云岐路莫思量。主人怜尔能鸣久，肯放逍遥物外翔。
才觉逢春春又还，风光摇荡客心阑。宫花不见姚黄蕊，苑茗初尝叶白团。擥照祗惊霜鬓改，寻幽宁放马蹄干。夜来遍遍韩王宅，犹喜芳菲有百般。
名卿犹此滞闲曹，贲育何须举一毫。夜直甘泉西掖近，晓趋峣阙北辰高。蒙庄吏隠机心息，老杜诗成笔力豪。祗恐多才难久次，不同新进累资劳。
闻说庐山对县楼，蒲鱼聊足奉晨羞。宽心便是无声乐，省事还同不系舟。服药养真须少病，看经遮眼自忘忧。所嗟无计随亲膝，日与儿孙衣彩游。
城如银瓮万兵环，怅望孤城野蓼间。池面绿阴通易水，楼头青霭见狼山。渔舟掩映江南浦，使驿差池古北关。雅爱六韬名将在，塞垣无事虎貔闲。
土旷人稀使驿赊，山中殊不类中华。白沙有路鸳鸯泊，芳草无情妯娌花。毡馆夜灯眠汉节，石梁秋吹动胡笳。归来揽照看颜色，斗觉霜毛两鬓加。
荔子园林海日边，幽亭更在碧云巅。江山旧是无诸国，楼殿今为极乐天。五马如君多暇少，一樽惟我共游偏。须知白首留连意，已有新诗寄北船。
逍遥为吏厌衣冠，花谢还来访牡丹。颜色只留春别后，精神宁似日前看。雨余花萼啼残粉，风静奇香喷宝檀。祗恐明年开更好，不知谁与并栏干。
几年营此草堂栖，施饰名园百卉齐。曾学子真耕谷口，今容摩什老山西。龙台日上千峰出，雁塔云生一径迷。知有岭猿犹在否，使君高卧莫教啼。
老来归鞅海边村，犹喜诸亲聚里门。汉守朱轓临祖帐，韩侯清酒满离樽。猿惊出洞时三哭，梅送行人早一番。此去蓬莱峰顶月，梦魂应到荔枝园。
谁把繁英染绛脂，晓妆红淡腊前时。栽培上苑无多地，嘱付行人第一枝。朔雪有情相掩映，东风何事少嘘吹。莫嫌冷落天涯远，他日和羹气味移。
帝念唐风古未衰，便蕃恩宠命中师。暂驱太守朱幡去，应有儿童竹马期。塞外烟云千里静，帐前貔虎万兵随。谁怜白髪诗书帅，曾见昭陵坐论时。
暂辞天禄请名藩，养志安贫道可尊。南国士歌阳羡政，东州人识翰林孙。重兴阙里诸生学，好荐徂徕一子恩。平日皂囊应草疏，由来忠谠出家门。
君逢佳节忆还家，我亦淹留感岁华。清禁雠书惊白髪，故园吹帽负黄花。谢安行有登山屐，扬子居无载酒车。何日得归溪上隠，大收图史作生涯。
曲池收雨静无尘，结客留连半月春。洞里桃花青叶嫩，墙头杏火绿烟新。风光冉冉非前日，物色依依似故人。官满又归延阁去，忍将诗酒负佳辰。
片片分明是六花，迷人只见乱如麻。穷阎处士愁穿屐，明眼高僧笑点茶。十二玉楼开阆苑，三千银界遍河沙。解空老子能提唱，郢曲幽兰未足夸。
相逢不及荔枝期，况值千岩雪洒时。南国小棠偏去近，北山逋客独来迟。云中直有三清路，尘外都如一局棋。闻欲引泉添洗药，未应夺我凤凰池。
白云深处一轩开，凤去池空折野梅。山接九龙争夭矫，路盘千骑久徘徊。烟岚翠入樽前滴，水石深从涧底来。谁与忘机此栖息，笑看林鸟下生台。
清白传芳奕世居，阆峰华阁峻凌虚。千金不买连城璧，万卷惟存旧宅书。鲁邑弦歌兴国俗，谢家兰玉满庭除。今朝已觉孙谋远，人在西垣直禁庐。
翠竹庵前白藕池，修真常惜寸阴移。别生五气根原固，妙乐三清出处宜。黄阁主人思访道，绛纱弟子许观颐。兴来即到维摩室，岂待留侯脱屣时。
风毛雨絮小园东，天幕低垂惨澹空。苹浦万家云覆瓦，花蹊千树玉雕笼。穿林已夺春梅早，夹陇潜滋夏麦丰。湘酎狐衣虽可赋，岂无捐瘠在沟中。
谁榜天游向此轩，欲令幽隠味真篇。一心泯绝浑无计，万事撄宁付自然。持钵随缘朝乞供，闭门扣寂夜安禅。如师早契南华旨，即是逍遥物外仙。
幽芳宁贵俗人知，北省仙郎只自奇。颜色定应西蜀品，馨香不减上林枝。胭脂著雨深红日，葆髪临风半白时。几欲相从花下饮，许昌词藻愧难追。
梅岭峰前习隠亭，拂衣聊此玩真经。四时花木锦绣谷，十里江山水墨屏。猿鹤只愁空北岳，鹍鹏终待化南溟。知君不是荣轩冕，未忍锵锵去帝庭。
芦苇萧疏天气清，水含山色照重城。绿芜何处管弦地，碧落旧时钟鼓声。三峡桥边秋雨过，六鼇宫里夜潮生。萧郎秦女无归约，十二瑶台空月明。
耻与笼禽饫稻泉，满怀霜雪独萧然。千年华表曾留语，万里青云此息肩。养性最宜栖露苑，引吭时得唳晴天。神仙骨法人难相，除向瑶台玉简编。
天开华德嗣音徽，尝拥真人御殿闱。万国母仪坤积载，两朝圣嗣日光辉。羞笾忽弃参差荇，宝匣空余澣濯衣。从此昭陵原上路，又添遗老泣皇妃。
庆寿蟠桃晓雾昏，忽闻笳鼓咽都门。宫闱有范遗文母，社稷无忧付圣孙。四海心丧同祖妣，一封手诏易陵园。君王孝感凌穹昊，未尽东朝欲报恩。
楚客多年泽畔吟，文穷尤见用功深。尺书屡贡宾王府，斗粟宁酬事道心。长铗由来歌旧馆，鸣驺从此别中林。寄言乡校青衿子，君去何人更嗣音。
郊原绿意动游人，湖上晴波见跃鳞。闲逐牙旗千骑远，暗惊梅萼万枝新。寻僧每拂题诗壁，邀客仍将滤酒巾。寄语文园何所苦，且来相伴一行春。
乞得湖山养病身，花时曾共忆行春。嘤鸣幽鸟还迁木，觱沸清泉复采芹。皂盖寻芳丘有李，彩楼观戏巷无人。锦袍公子归何晚，独念沟中菜色民。
春阴漠漠燕飞飞，可惜春光与子违。半岭烟霞红旆入，满湖风月画船归。缑笙一阕人何在，辽鹤重来事已非。犹忆去年题别处，鸟啼花落客沾衣。
新接枝头色倍添，马蹄寻处帽欹檐。春工别与铅华丽，佛地偏资好相严。红蕊欲开丹未渥，素香堪茹雪非甜。诗翁何事辜真赏，不许浮根浪发黏。
江水无情含野烟，江风还似旧时天。先生隠去思成死，今日重来十六年。
近来无事学撄宁，聊得斋居养性灵。卧著麻衣穿草履，谁知参鲁解忘形。
山亭侧畔构山房，便是耕云钓月乡。未达功名穷饮水，此生应不误行藏。
桐花著地雪成痕，时有幽禽巧语言。应笑使君林野性，日依山水避尘喧。
使君非是爱山闲，道在盈虚消息间。不见白云无一事，等闲为雨却归山。
荀令当年此谪居，空文惟有七篇余。我今亦作兰陵守，不忍援毫便著书。
一麾来此下岩丘，也学东山谢傅游。今日鸟声并水色，不知何似五亭幽。
阴阳融结此山川，便有盐堆与石田。风俗每来占水旱，即疑干洞有神仙。
水洞深无百尺泉，白龙奋蛰已多年。谁知此物能云雨，常济山南万顷田。
班春无术劝污莱，五十年间此一回。黄髪路傍应怪问，使君何事入山来。
俱为泽国朱轓守，同是冰厅白首郎。且喜朝廷忧外寄，故从书府辍班扬。
一别瀛山岁未期，三州声称已齐飞。欲将吏事文经术，独恐迂儒取世讥。
吴郡三年困水灾，昔时从事建麾来。遥知到后疏游燕，不比苏韦放酒杯。
登阁始闻公府荐，出轓俄拥使旌随。无人不说南徐守，儒雅风流独一时。
同馆分飞来右浙，一麾潇洒出南河。琴书满榻王常在，不独西湖胜赏多。
一色胚红染露柯，谁栽安石旧岩阿。自嗟老大无心赏，不及流鶑管顾多。
颜色已饶丹杏蕊，馨香不减雪梅疏。自从移入青阳观，前度刘郎记得无。
五云无处问新亭，月里乘舟夜半行。不见藤花相掩映，乡人遥指画溪名。
棠阴为政有光晶，号令风行鬼亦惊。和气发来藏不得，直教丹荔背时生。
丹山西去水东流，亭在山南隔蓼洲。船系白杨归不得，清江如画主人留。
政绝多门寺却通，灵山胜境尽牢笼。应怜去鲁迟迟意，令遍诸天国土中。
云暗驺鸣出谷时，一方生齿庇余辉。知君才业非张翰，莫为鲈鱼有意归。
闻说山光是旧山，衣冠家此百年间。自嗟亦有同来祖，两处松楸得往还。
恩袍出挂壮禅扉，试问何人达此机。船子夜来亲下钓，碧潭明月有余辉。
童子南来遗我诗，维摩方丈一伸眉。不劳言语通消息，夏热春寒各自知。
得道无求幻与真，一筇一衲似闲云。忽闻师唱报恩曲，百草千花特地春。
朝居晦息与山邻，物理由来有屈伸。独把一心经万事，逍遥须养谷中神。
平湖千里接荆溪，万顷良田不可堤。我欲决渠疏积水，干塘江口地形低。
雷音一振绝微言，末学方知祖道尊。莫讶师僧无见处，人人俱解句中玄。
遗我新诗雅兴长，一时花谱为传芳。不须满县栽桃李，却羡风流骑省郎。
闲入郊园驻隼旟，百花红紫万千株。如何春意多风雨，不惜漫天锦绣铺。
千骑重来此建旟，新年花发旧年株。东皇应是怜孤宦，十里全归锦帐铺。
昔年曾到此山中，正见山花满砌红。今日花开还照眼，分明见处本来同。
红塔寺前千顷稻，青山门外百家村。年丰米贱无公事，不惜时来倒一樽。
两个鹭鸶相对立，江边无物蓼花疏。知君洁白如霜雪，何必临川更羡鱼。
陆羽茶亭枕水隈，为言无酒且徘徊。山中此物尤难得，应是刘生不肯来。
小亭巉绝出云间，万象升沉不得闲。莫怪诗翁头白早，时来向此写湖山。
老来为郡苦间关，不及江云自往还。忽忆湖边二禅老，等闲骑马入南山。
去年曾擥伟羌图，云有仙人古篆书。千尺石岩无路到，不知科斗字何如。
盘盘英气四纡余，定有仙人此地居。天子正求伊与吕，如何不见起耕渔。
天鞠精灵久贮储，中间豪杰出无虚。乡民世世家于此，争使儿孙不读书。
峭壁回环几百区，其间岩石可耕锄。如何得片山如此，白首相将老母居。
古意巑岏与世疏，一官羁绊可归欤。此山未及西山好，下有仙人结草庐。
四友之贤世莫如，白头须作一乡居。此山不惜将钱买，叹息无人共结庐。
千林寒叶正疏黄，占得珍丛第一芳。容易便开三百朵，此心应不畏秋霜。
百草萧条病朔风，双枝成染魏家红。直疑天与凌霜色，不假东皇运化工。
一朵鞓红折寺园，忽惊寒律动春暄。非关花好难栽接，自是天时变木根。
路余百里两山间，水驿山程总不安。谁把千金平滑磴，免教一叶委惊滩。行人感叹何时已，贤守功名百世看。次第吾闽都似掌，却嗤蜀道号泥盘。
井底微阳回未回，萧萧寒雨湿枯荄。何人更似苏夫子，不是花时肯独来。
东君意浅著寒梅，十朵深红未暇裁。安得道人殷七七，不论时节遣花开。
过眼荣枯电与风，久长那得似花红。上人宴座观空阁，观色观空色即空。
佛宫金碧开朝霞，游人杂遝来正哗。危弦促管竞繁咽，罗袖对舞春风斜。子时投闲一往步，正见绿树团丹花。举头惊看不忍去，却视姝子犹泥沙。稍开欲谢各自好，似为悦己为容华。归来想像入秀句，刻缀玉佩锵珩牙。尚嫌独赏不尽意，邀我共赋雄其夸。欲将奇警谢妍丽，力竭未有锱铢加。急须取酒趁残艳，犹胜落尽干咨嗟。
龙于经传皆有云，明幽其德能屈伸。尝闻于耳昧厥真，乃今睹之信所闻。层阴填空白日昏，仰见巨尾垂轮囷。其长百丈围车轮，仿佛如辨鬣与鳞。腥风萧飒来逼人，观者骇伏褫魄魂。须臾摇动卷缩云，云气断岸随飞奔。惊雷下震万瓦裂，暴雨一泻群河翻。霆收无迹雨在物，吁龙出处何其神。
沧池拟溟渤，莽漾豁厚地。曰吾神祖为，气象固宜尔。六合昔未一，教战出精锐。至尊降黄屋，惨淡乘金气。凌波飞百艘，撇烈若鹘翅。扬旌万旅噪，伐鼓九渊沸。其行速天旋，其止甚阴闭。信乎王者师，足以服睽异。尔来承平久，地与兵革废。秋风长蒲苇，烂漫失洲沚。惟见金明上，结构销绣绮。春游驻天跸，万国奉燕喜。铿鍧鼓钟响，杂遝羽旄美。岂惟与民乐，施及鱼鸟细。宏哉艰难业，愉怿逮万世。
暮春游京洛，适与夫子遘。衣焦未及展，挈酒且相就。佳林延凉飚，广厦荫清昼。浩然尘虑醒，坐看天骨秀。殷勤述平昔，感叹道艰疚。谈辞足端倪，怀抱去蒙覆。志愿始云获，睽携遽然又。君舟既南驰，我马亦东走。还谯寡俦侣，孤学日以陋。高风邈难亲，离抱曷其救。得君别后诗，满纸字腾骤。汪洋莫知极，精密不可耨。峻严山岳停，奔放江海漏。伏读昼夜并，文义仅通透。有如享太牢，继以金石侑。惟君抱雄才，文字乃兼副。要当被金甲，独立诸将右。指挥神武师，为国缚狂寇。献俘天子廷，功以钟鼎镂。勉哉俊其时，此论讲已旧。
仲扶岷峨秀，弱岁儒其冠。读书觑前古，饱见万事端。行已去畦町，为文鄙雕剜。应举二十载，不免瓢与箪。西游秦函国，崆峒上巑岏。却视关塞广，有如掌中丸。攻守势所利，浩然入窥观。是岁羌事作，贼兵犯鄜丹。君怀济时略，忠愤激肺肝。上书伏两观，音辞若琳玕。臣策倘见用，坐令敌气殚。天子壮其语，且使位以官。黄绶系腰下，行行不遑安。炎天风尘多，远道车马单。饯觞不亲酌，曷致朋友懽。今兹塞垣将，所在麾旄攒。孰能谋而毅，孰能正以宽。孰用赏不信，孰为刑不残。谅非专达任，易以奇画干。庶几成大功，展子凌霄翰。顾我顽钝者，托契岁屡寒。赠言非所工，当否聊一看。
南谯古佳郡，四郊富登临。晨跻北原上，却视涡水阴。云昔魏太子，离宫构嵚崟。故事邈已远，荒台犹至今。危亭冠其巅，左右背长林。是月暑尚盛，秋行不能金。截然天地间，轩户萧以森。凉风泛广坐，浊醪时一斟。圆歌贯珠玑，丽句铿璆琳。虽无管弦乐，所要在适心。中宴下危磴，浮舟事幽寻。披藻出潜蚌，回桡散游禽。岸长草不断，城转树更深。沙纹与水影，浮动光差参。游鳞不知数，琐细如糁针。四顾物色静，但闻天籁音。羡此鱼鸟性，云飞而渊沉。安得高世士，不为时好侵。相携去缰锁，投竿坐清浔。制芰为我裳，纫兰间予襟。上歌唐虞道，寄适朱弦琴。人生苟如此，何必组与簪。
君子蹈仁义，近自亲爱始。当行岂顾留，千里犹举趾。伯氏有东役，驾言适淮涘。离樽未及展，浊醪未及洒。起视白日移，驱车一何驶。遵涂骊唱发，春风落端绮。义参成周作，辞追建安轨。感此留滞迹，一诵三四起。安得假羽翮，远慰心所企。此志良未遂，洒泣讵能已。
詹叔好古者，卓立自既冠。有如骐骥儿，一纵不可绊。近闻治周易，颠倒爻象彖。此书号精微，义与天地贯。吾知子之道，不止今所叹。新诗溢巾幅，见寄警庸懦。喷薄百丈泉，峭绝万仞岸。感激气为振，把诵手屡盥。阴风吹寒城，岁暮云物换。丈夫及壮时，功名当照烂。无为但默默，饱食大躯干。为报乏琼玖，君其取章断。
朝日照濠水，清霜发树寒。长桥下广陌，车马来啴啴。借问行人谁，送者何盘桓。中郎罢从军，遗爱民所叹。雍容幕府旧，供帐清涡干。悲风思急管，薄暮留征鞍。酒酣惜分手，四坐惨不欢。长河转辙迹，愁阴但漫漫。嗟予隔追饯，饮此离恨端。高标邈难亲，坐向飞鸿看。尝闻古君子，赠言当豆箪。愿君保亮节，岁晚予其观。
今兹春始仲，气序忽已燠。及此暇夜清，开轩散烦蹙。金波丽中天，流光正穆穆。佳树澄疏影，幽花运微馥。浊醪时献斟，清论递往复。诸季岂不欢，眷眷心所服。高文炳辰宿，渊议赞化育。匪才托游好，余润久沾沐。兹焉隔清赏，耿耿私恨蓄。春芳正可乐，嘉会期昼卜。
暮登谯城上，延首望东道。春风千里至，远思生怀抱。故人客南楚，素节方自保。黄鹄垂其翼，赤骥伏栈皂。诗准李杜为，字压褚薛倒。壮哉南行作，遗我资远讨。若窥巨海涯，波澜方汹浩。龙螭鬰骞腾，错落效众宝。往往仙人槎，突然忘枯槁。尝闻会稽旁，山水天下好。览君所咏叹，滞想兹一扫。安得追王乔，乘云逮霓葆。茹芝灵峰阳，徜徉以终老。
微风稍破冻，芳萌亦吐林。百鸟感春阳，钩辀弄其音。振策遵城曲，逍遥写烦襟。爱此堂下石，青润挺琅琳。中坳贮清泉，测之不盈簪。纤鳞候暖戏，寂历自浮沉。默视澹忘虑，白日为移阴。人生本虚静，垢浊无自侵。忽为外物牵，至性不可寻。于焉得所监，一洗尘中心。
清霜凉初曙，高门肃无哗。行树迎初日，微风转高牙。兹辰亦何辰，见此气候嘉。有司谨春事，象牛告田家。微和被广陌，缨弁扬蕤葩。伐鼓众乐兴，剡剡彩杖加。盛仪适未已，观者何纷拏。因思古圣人，时儆在不差。礼实久已废，所重存其华。吾非鲁观宾，胡为亦咨嗟。
善教邈无迹，其流在民心。君看鲁太师，庙食犹至今。岂如文俗士，朱墨坐浮沉。趋营止目前，不顾患害深。去汉余千载，此弊竟相寻。我行道祠下，感激为悲吟。不见田雉驯，啼鸦空满林。
日月忽已远，再见新谷升。丧期有常数，吉我衣与襟。俯仰自悲咤，泪下肝胆崩。尚推立身报，未即泯余生。肃肃忠宪公，秉德辅休明。报国有遗意，训言犹在听。况兹世厚恩，兄弟秩王庭。一朝出门去，事业各自营。上当答君仁，下以为亲荣。独此抱疴瘵，谢喧守柴荆。扫冢奉时祭，履田课春耕。既无公家责，聊徇狷者情。出处虽云异，要以道为程。
双双河洲禽，文彩披丹质。飞翔不离渚，鸣戏自终日。寒鱼伏冰池，岁暮饥尔匹。不欲远求林，投身避罗毕。
爱此霁景佳，舍舟步高岸。夕阳照渡口，急急水纹乱。霜鸦田间鸣，沙鸟波上散。登临岂非美，当轸别后叹。
晴霜落波底，斗柄插堤外。扁舟灯火明，樽酒夜相对。临欢意暂遣，念离心已痗。篙师喜冰拆，理楫事晨迈。
朔风吹惊鸿，行列失后先。苍苍雪压船，齿齿冰著岸。离马声正悲，别脸泪犹泫。却望携手处，危樯映林见。
久跼慕遐放，出郊欣所瞩。清心晓岫碧，豁眼春原绿。耕人毕在野，鸣鸟催播谷。嗟尔农事劳，愿闻时泽足。
空园响松竹，霰雪霭霏霏。仰视长云色，皓然同一辉。天寒鸣雁急，日暮行人稀。惟见众小禽，啾唧满林飞。阴风起何处，拂拂来吹衣。俯念当世事，幽愤不可挥。归来散群帙，独掩袁安扉。
高窗不掩秋气清，下见瓦沼涵泓澄。雨洗浮萍翠色静，青丛绿蔓相缠仍。阶前童童两好树，上有鸣禽不可数。杖藜书生爱苦吟，独立西风无旦暮。
时泽鬰初霁，朝景烂已盈。幽人独坐久，春鸠相应鸣。清风动佳树，平地泛落英。方怀岁成喜，况值兹赏并。
时哉清川鱼，罹此钩网牵。稚子捧盘至，鳞采金翠骈。一感仁者意，泳我清泠泉。晨跳翻绿萍，暮息依白莲。脱身刀俎间，永以终尔年。唯昔郑国侨，亦尝叹悠然。以方斯可欺，孟子称其贤。永怀古人懿，屡叹春风前。
东皋雨新足，绿野对柴扉。晴日风景旷，暮春草木肥。好鸟依林响，疲牛望舍归。饷妇散田陌，桑间人语稀。
天星何寥寥，野旷风露清。田父出门望，山鸦绕舍鸣。蚕桑从此起，农里各有营。顾惭不耕者，日宴掩茅衡。
南堂秋雨清，竹树变愁静。微寒病体苏，燕坐尘事屏。高林飒已落，鸣雁去方永。何以消沉忧，予心在箕颍。
悲风中夜兴，寒气入我室。颓然揽衣坐，中怀百忧溢。我生乏壮图，少小事刀笔。窥古得微尚，趋时寡良术。野性不受羁，尘事忧见桎。况兹罹大艰，哀号重衰疾。生意且萧瑟，何必慕禄秩。风俗日以恶，险诈路百出。素昧防闲术，睹此实怖栗。安能徇时好，哓哓丧天质。所頼子华兄，志尚古人匹。新诗来联翩，意韵时高逸。中画归休计，罗列甚详密。雅怀萧洒心，期言倘能必。便当奉几杖，相与安蓬荜。薄田能力耕，岁计犹不失。结庐守松楸，筑圃蓺柿栗。鸡豚燕嘉辰，鱼钓乐暇日。读书取知道，白首穷经一。甘从野儒事，庶保幽人吉。咄哉轩冕徒，校此孰劳佚。
尝提十万师，为国扞羌寇。严兵坐大府，诸将无与右。旌纛俨成列，钟鼓振前后。曰赏固自我，有诛孰敢救。胜势前已决，威声日西走。功名未及建，得此山城守。捧诏顾东路，怡然引车就。穷秋过旧许，整驾一来觏。高谈不知疲，辄用火继昼。卒无愠黜端，少以颜色漏。乃知君子心，得丧不自囿。悔非自取之，于道有不受。徒然颂德美，洪量讵窥究。孤城俯清汝，山势远相斗。公庭日无事，燕坐阴华构。林寒山雪飞，地静玉泉漱。于兹乐天理，足使道牙茂。时寄新诗章，穷闾慰衰疚。
轩冕予已轻，山水君所乐。相逢说高兴，南望欲奔趠。今君被国恩，明刑弼予教。群公许风棱，列郡瞻气貌。朝廷方急才，悬爵待明效。美官诚足慕，素约未宜挠。当怀平生言，拔足利名罩。笑谢世俗人，夷犹五湖棹。
清寒霁愈剧，幽居夜正闲。环炉尽兄弟，无为愁苦颜。游心物象表，放论文字间。念汝不与此，慨然以长叹。唯昨郭西门，尔车去班班。是月秋始仲，霜叶原上丹。相别曾未几，朔雪满河关。乃叔疏野性，雅慕诗考槃。近买灵沟地，郊居渐当安。薄宦奚足为，真隠庶可攀。斯言倘汝志，投绂相与还。
高风动河汉，肃肃下阴霜。起视夜向艾，华星粲相望。犬吠闾巷静，哀鸿正南翔。岁暮已多感，及兹重成伤。
抱疾伏田里，晨昏结烦忧。如彼衣上垢，岁久不可漱。忽闻车马音，来过吾庐幽。相见一长恸，悲风为迟留。张灯具餐饭，涕泗稍复收。南堂夜相对，油然破离愁。虽无盈樽酒，清论代献酬。高篇璨成诵，输写殊不休。婆娑双凤凰，飞舞光彩浮。忽然变瑰怪，风霆拔金虬。倾听魄已悸，何暇测其由。君家门阀大，先世勤令猷。晋公典册文，太尉廊庙谋。子孙今多才，信矣阴德流。还辕欲何语，赠子诗聿修。
寒灯熠熠宵漏长，颠倒图史形劳伤。取观杜诗尽累纸，坐觉神气来洋洋。高言大义经比重，往往变化安能常。壮哉起我不暇寐，满座叹息喧中堂。唐之诗人以百数，罗列众制何煌煌。太阳重光烛万物，星宿安得舒其芒。读之踊跃精胆张，径欲追摄忘愚狂。徘徊揽笔不得下，元气混浩神无方。
兴平产良酥，厥品为第一。岁时盛献馈，霜梨副冰蜜。东来连车轸，并走卫霍室。盘筵得此物，主意自为毕。詹叔官西州，遗我资口食。甘知马酒薄，素觉鹅肪失。我今农里人，藜藿度闲日。多惭掷嘉味，徒用饱仁术。厚意如何报，还持况贤质。
周纲乱无纪，群雄事吞争。犹能假仁义，以势相夺倾。是时贤公子，信陵最知名。招摇大梁市，揽辔御侯嬴。义胜下予色，恩重忘彼生。窃符连王姬，奋锤遗国兵。救赵意何切，于魏情已轻。頼有毛薛在，终然臣节明。
春风来无迹，泱莽天地和。群生乐时阳，众鸟舞且歌。嗟尔道旁叟，寒馁独见罗。短席不自蔽，皮骨撑枯柯。呼童问所以，口噤不能哦。所见且如此，况余生齿多。吾闻古三代，仁术固匪他。老幼孤洎疾，饩养平不颇。斯道久寂寞，吾悲其奈何。
人皆种花我种柏，为此劲性寒不易。三春虽怜少姿媚，岁暮方看霭颜色。南堂之南可数到，列树六本翠磔磔。安得驿使向姑苏，持以赠君比明德。
积雨漂暑余，凉风作秋先。南堂草木深，蝉蜩嘒篱掾。感此时节流，坐伤人事变。去年居京华，晨昏侍亲燕。问谁过我频，江苏实邦彦。一朝艰祸缠，衔哀走穷县。形骸悲瘵中，气息仅如线。邻几谪官去，门征校亏羡。子美亦远游，江湖一蓬转。人生哀乐间，瞥若过目电。念此不敢已，淋漓泪垂面。二君希代宝，宁久世俗贱。天和酌无竭，玉德莫愈见。何以慰相思，酬篇伫来绚。
夙昔诵佳句，跂予慕高风。何意忧艰余，邂逅此相逢。君初应府辟，捧檄来自东。引车穷檐下，眷然顾微躬。姿表穆以秀，纯德信内充。乃知文章作，中与性情通。煌煌新诗章，垂光照昏蒙。启椟挹荆璞，引莛撞景钟。高篇屡云阕，远思殊未终。譬如巧琴师，哀弹发丝桐。中有冲淡意，要以心志穷。顾惟昧者听，莫辨征与宫。安得牙旷手，提耳发其聪。
城居不为惬，言适西陂冈。雀噪野堂静，鸡鸣春日长。书棚落幽蠹，佛幔掩余香。释子庐岩至，清谈殊未央。
五月阴盛暑不效，飞云日夕起嵩少。回风飒飒吹暮寒，翠竹黄蕉雨声闹。北轩孤坐默有念，人生会合那可料。昔与子美比里闾，是月秋近足霖潦。吾徒无事数相过，日策疲马度深淖。升君之堂伏君几，果饵罗列亦稍稍。开樽得酒味已酢，辅以谐谑聊可嚼。长歌激烈或孤起，大论纷纭特一噪。飒然夜气变凄栗，连披短褐曳颠倒。且欣主人同气类，安问邻家厌呼笑。而今相望各千里，跼促有如鱼在罩。人生此乐不易得，世事荣辱何足校。行当结侣候春水，一访洞庭湖上棹。
跨马长林下，落叶填荒沟。严霜熟秋实，野物毕以收。空场委余穗，雀鷃鸣相求。仰视鸿鹄群，肃肃摩天游。清风下哀响，静听令人愁。时序迭而去，曾不与我谋。小人急趋利，君子怀德忧。
巢由没已久，风迹旷不嗣。长啸箕颍间，悲风肃然至。传闻龙山下，茅屋架三四。中有隠者栖，读书乐仁义。饱观人事变，深钩易象秘。耕田给衣食，乡里沾赈遗。呦呦山鹿群，摩抚驯不畏。乃知至仁心，足以通异类。声名自驰击，我心晏无累。寤寐想斯人，安得同所致。
长林翳空谷，兹惟群材府。石路险且跻，不为斧斤取。火云无时蒸，众叶朝自雨。仰视不见末，飞鸟安得度。下有灵药草，其品难记数。骈然花实繁，红紫贯四序。霜风落橡栗，投掷地虺怒。过岭林更深，欲前防猛虎。
愁云覆西郊，气象凄以冽。夜雨朝不止，冰霰相缠结。南堂何萧条，散秩坐超忽。颓然附炉炭，两髁冷如铁。俯念田家苦，罹此寒事切。北风卷平野，茅屋左右穴。驱牛入门去，爨下火明灭。场功始云毕，贫不具衣褐。况无酒与羔，岁时相劳悦。高咏七月诗，伤哉愁心折。
君虽宦游者，闲适意有余。平居对樽酒，口诵离骚书。援琴写其声，世事皆蔑如。不知万乘相，可易此乐无。诸诗来不竭，若有神物输。予病废学久，腹中日空虚。苦遭大敌压，便甘等缧俘。清风濯我圃，竹树相倾扶。益之以佳雨，清凉如可斟。聊休据梧瞑，且复带经锄。鸣鶑久不去，乳鹊时惊呼。即此良自逸，安知城郭居。此与君不浅，相望重踌躇。
君家瘿木樽，丑怪不可状。自非好事者，弃置等盆盎。作诗一千言，引类何其壮。且思高世士，遗以资雅尚。曰予林壑性，受此颇宜当。我今衰病余，卷缩就闲放。才非时用宜，兹器正相况。敢邀高世名，自触讥与谤。再拜谢佳意，君何授之妄。
势利跃谄子，声名走夸儿。我于二无一，世固背以驰。君从江海来，面有潇洒姿。朝廷多旧游，绝迹不复追。足音三及门，乃得众所遗。长篇烂盈目，清远谬见推。将非乐闲放，独与静者宜。何以谢嘉况，湖山有前期。
阴风吹沙走长衢，方驾往过君之庐。主人好事乐闲尚，揖我谓我非俗儒。欣然开馆扫尘榻，语论清简发不虚。投冠释带聊自放，安用俗礼空囚拘。分朋四座斗巧奕，聊以胜负为欢娱。呼儿稍稍出珍玩，瘿器礧砢承枯株。持竿拂壁似有重，最后乃挂双海图。云昔武皇恃威壮，驱石塞海怪可吁。鞭笞鬼神各就事，簸弄旗帜翻以舒。鱼龙惊逃波浪恶，左右出没扬牙须。但怜物类颇幽怪，画手安辨曹与吴。北轩却下步小径，竹深桂静何萦纡。我来方冬气凛冽，已爱翠色侵衣裾。即看春风撼芽甲，定见红紫相欹扶。乘闲取醉更何适，主人勿遽嫌喧呼。
驱马信所适，路转上野桥。桥边春水净，萦回带平皋。两崖卉木茂，东风澹正摇。故丛尚含绿，新芽已满条。老小延我观，名品各异标。问翁安致之，远自伊洛郊。涉正曾未几，已觉芳意饶。后日风更雨，繁红定飞飘。顾谓同行客，有酒频我招。
送客西郭门，适与嘉宾遇。杂花被原野，南尽远目注。扑扑乱朱纷，蒙蒙凝白雾。林下风正柔，繁香不飞去。日长人意闲，归骑款不遽。陶然行且歌，良惬静者素。却念陌上人，春愁纷似絮。
谁谓我圃隘，栽插尚盈亩。筑轩西临兑，规地北占酉。阳条散繁华，怒甲擎故朽。封培童仆劳，窥看孩稚走。虽非观游盛，要是吾庐有。壤疏人力薄，开发定迟后。所頼春风意，与物无薄厚。居闲日萧散，对此自成偶。问我何所为，卦象观六九。问谁之与处，达者二三友。为生昧机利，于事寡营取。但愿花常好，酌我樽中酒。
闻君敕车骑，晚驾慰愁独。焚香霭疏箔，洒水静深屋。高怀岂我遗，幽思方自续。日暮尚徘徊，清风满修竹。
爱子良自持，不复前日并。乃能从古人，帖帖事闲静。西轩雨新足，众药长条颖。援琴对浊酒，尽此夏日永。归心不可留，知子念晨省。驱车遵大河，回首望嵩岭。相思倘以诗，见寄慰幽屏。
月出高树枝，影动酒樽处。树深月色薄，稍以灯火助。主人喜我过，斟酌亦云屡。于时幸无累，所谈非近务。凉风自远生，清景澹吾虑。方期西山秋，历览陪杖屦。
浮云忽已没，仰视天正碧。凉风落我庭，燕子飞不息。门无车马宾，巾屦得自适。顾惭无所为，乐此朝与夕。
狂风吹飞花，烂漫天地间。春归花已歇，游子亦云还。言赴庭闱召，行色已在颜。岂在蓬荜征，为子驻征鞍。岂无藜与藿，与子共盘餐。念子久游行，归得义所安。及时道当进，为养禄要干。一吟送子诗，感恻泪沾翰。
上天浩无私，众草同一荣。青青十步间，薰臭相杂并。卉药数不多，十百其品名。蔓者善缘附，结阴在高甍。修竹虽自立，已复困缠萦。其余丛与株，芜没不自呈。阴虫穴其下，日夜百种鸣。纷然乱耳眼，我意初不平。朝锄忽以静，暮雨且复生。自念疲病者，莫与地力争。盛衰固物理，安用劳我形。
托根一何洁，冉冉冒幽石。不学萝与薜，攀缘走岩壁。云埋晓愈滋，雨洗秋更碧。移来色难改，足慰思山客。
驱车望平野，赤日照万里。子行抱疴瘵，无乃困跂履。勿为少别念，且为会合喜。为我谢亲友，黄鹄今举矣。
有翩者微禽，尔类何穰穰。饱飞檐栋间，千百齐下上。几人习汝见，于命保无枉。尔胡丹其质，投翅落异壤。殊尤众所骇，安得免罗网。苍茫海外国，长抱万里想。
开奁拜嘉贶，俯视目已眩。从天落旋星，有客射金弹。清香如始摘，佳味不少变。寄谢岭头人，梅花惭赠远。
丧期著常数，在古固有之。嗟嗟三季后，礼让俗亦衰。亲亡有不葬，况问功与期。公孙布衣士，未免寒与饥。生兮已不恤，死者吾敢欺。孝生因其心，礼大实以时。挺然颓俗内，独以古自为。萧萧天平山，松柏有余悲。何以表懿行，刻此无愧辞。
驱车下峻坂，西走龙阳道。青烟人几家，绿野山四抱。鸟啼春意闲，林变夏阴早。应近先生庐，民风亦淳好。
云水浩无极，兹亭安在哉。传名落人间，犹使尘抱开。昔为干戈地，今以游观来。物变未始穷，千年一浮埃。何时江山秀，旷然当酒杯。
商山不可极，跨压梁与秦。地产富灵药，岩栖多异人。子才老不用，一邑聊庇身。方将敛余闲，炼丹驻形神。访道风雪夕，赏幽芝术春。却顾人间事，轻若履下尘。曰予虽世士，心独静者亲。相望在千里，我车何由巾。
明窗散群帙，于此穷曛朝。竹色晚逾翠，草芽寒不雕。志惭仲举大，节异渊明高。孔门有内乐，愿附斯人曹。
残芳不入眼，爱此嘉树秀。青云重欲垂，翠幄远相斗。轻凉迎早夏，繁影乱清昼。兹日更徘徊，聊携一樽酒。
西园日修整，竹树相缀属。春华犹未敷，气象鬰函蓄。密雨昏远林，轻寒傍修竹。于此隠几坐，物我同一目。弟妹四五人，时来问幽独。我云忧与乐，在志所徇逐。无厌万锺慊，有道一箪足。置是不须议，春醪满樽绿。
物生各有性，矫之理宜伤。如何生微木，揉结始滋芳。开花不满把，琐碎垂丹黄。岂识青桂枝，一引百丈彊。
歊炎日为倦，休驾一潇洒。风竹来迎人，翠色欲倾写。神交不前约，至理非外假。窅然天地间，谁是忘言者。
人生风波间，触事喜乖隔。前君还里中，王事有程格。欢言不一再，归马已在轭。相期高阳秋，丛菊手共摘。惟时家多虞，伯氏遭远谪。苍黄走国门，下马拜颜色。孤舟千日宿，离思日侵迫。还家问生事，未免烦计划。自念非世器，身以闲为职。不能高奋飞，有类笼中翮。清霜落众木，诸岭应更碧。行当脱身去，烂醉松下石。
炎精灭无辉，贼莽伺天业。帝乘余运起，一剑无所挟。皇天相其怒，雷电助震叠。寻邑百万师，破碎在俄霎。开汉中兴基，其犹取诸箧。千载滍水上，行人指遗堞。威灵久不泯，如与耳目接。至今古祠上，过者犹惴詟。荆芜起寒色，尚想战血喋。屋瓦无遗处，秋风卷黄叶。
久雨地气泄，百草日以滋。勃然翳我圃，积茀不可治。遂令萧艾质，唐突兰蕙姿。鸿鹄不肯下，跳蛙恃而嘻。长林困缠绕，萝蔓鬰四垂。青云避蒙密，白日为蔽亏。久与人迹绝，阴有物怪窥。涉秋月既仲，薙人事芟夷。援斧一挥拂，榛芜为之披。俯怜蚁穴乱，坐听虫响移。濯濯行树色，涓涓佳菊枝。凉风自西来，众叶光参差。墙堵豁已去，南亭见华榱。却下走直道，无复蛇虺疑。维此峙嘉堋，饮射之所施。循玩失前秽，放怀得新怡。如昔汉初定，礼法坏不支。叔孙刬秦弊，树茅绝其仪。皇皇天子庭，一旦罗尊卑。表位肃以整，衣冠纷陆离。圃也不足道，拔邪亦由斯。作诗试永歌，愤涕下交颐。
吾闻古志人，往往感时节。所悲非贱贫，要在奋功烈。子今才且少，方以艺自拔。譬如适万里，所利轮与辖。翻然反虚无，乃与所事别。愿持君子叹，勉蹈古人辙。
简素与夙尚，提携得兹器。春芳席余红，夏木荫初翠。酣游性所适，甘脆略云备。独愧颜氏子，终朝守箪食。
雨重朱实垂，风生绿阴乱。珍禽何所来，清响千万变。先鸣如有得，欲去不无恋。谁与缓哀弦，林间写幽啭。
轻雷隠何山，云色如黛涌。凉满翠竹浮，阴连芳树重。烦襟一披豁，清思欲飞动。会待急雨来，华觞与君捧。
弃置当世事，覃思天官书。蓬蒿长没人，寂寞守园庐。轩冕非所慕，赋诗常晏如。
翛然柳下锻，岂不遗世喧。一忤贵公子，鸣弦竟谁冤。性烈才且隽，有味孙登言。
众鸟依嘉树，想像先生居。日哦高简篇，浊酒自为娱。世事不挂口，方且爱吾庐。
仲夏农务急，老壮纷盈畴。上天无愆沴，登我蚕与麰。晨兴腰镰出，子妇向田头。绿树绕阡陌，当昼岂暇休。柔丝缫满盆，新实已可羞。归来一欢笑，卒岁期无忧。为民各有业，处世无异谋。但愿岁尝然，囷廪有干糇。糟床注浊酒，邻里日相求。
荷锄中园立，飞雨洒清朝。黄鹂何处来，百啭绕林梢。感彼求友声，慨然念吾交。煌煌天子都，贤俊相与遨。飘飘翔华缨，蹀蹀鸣金镳。良时足游行，高会自招邀。谁念张仲蔚，寂寞守蓬蒿。
轲峨郭南门，台殿压长路。青林四回合，飞鸟不得度。房掩僧独禅，庭喧鸦正哺。高萝走苍柏，丹花下垂布。中园饶佳果，结子满朝露。久从城邑居，乐与清境遇。坐听百禽响，日晏不忍去。微雨西北来，飒爽动林莽。归鞅一回首，孤刹屹当午。终期濯凉风，杖策纵高步。
养疴属南夏，日夕偃茅衡。足音良可喜，况我弟与甥。清风敞闲馆，竹树蔼前楹。一展亲爱欢，觞斝屡云倾。高论文史间，或以政理并。念子始服官，王事自有程。启告岂惮烦，期不坠厥声。简书有常畏，冒暑各言征。虽非远别离，要使怆我情。还归掩扉坐，华月林上明。
鸣蝉忽以急，夏景晏林塘。不知何山雨，飒然送微凉。荷茭忽翻倒，四散飘暗香。清渠决决流，碧色浸稻秧。零落堕林实，琐碎开水芳。公来必乘晚，散步方徜徉。箫鼓不从后，笔牍常在旁。游鱼自成族，飞鸟不乱行。周览时景佳，郁穆发新章。何意蓬荜士，传贶谬所当。时方苦炎暵，汗下挥其滂。三复大雅作，清风肃衣裳。
春阳入我圃，窗户弄喧景。幽池明可鉴，翠竹列如屏。折枯呈紫茎，掊坟见红颖。端居阅时序，人事谢参省。生才不济世，不如守闾井。聊慕庄氏说，处阴以休影。兴来读我书，兴尽煮吾茗。崔侯乃同好，每见辄自警。守道心常晏，感时叹屡永。边隅事未宁，豪俊当驰骋。西麾覆妖巢，北指断凶颈。既非二者任，且复安吾静。
岁晏多感慨，况复饯之子。腾装指近邑，弭盖眷同里。日薄古原树，天寒石桥水。毋为少别念，春风候车轨。
公堂日多暇，薄暮游清池。孤云从西来，若与云盖期。急雨乱荷芰，红绿左右披。沙禽带湿起，簇簇守前坻。烟树晦空曲，蝉声寂无遗。残炎一洗濯，霁影开林西。禽飞还清波，蝉噪复故枝。晚槿扬朱华，秋草含碧滋。篙舟出堤去，微风满平猗。卷幔极长望，止见隗与箕。举酒无尘情，慨然起遐思。永怀古先训，默蹈通介宜。乃知贤哲心，所得非游嬉。
群鱼戏清川，容貌甚融易。投饵落其间，纷争忽无次。其来若有召，贪吻动如沸。波间互出没，似亦夸巧智。警跳鳞迸雪，饱泳尾摇翠。安知沧海外，五犗不可致。幸逢观者仁，不与钩网值。庄生昔濠上，尝叹天理遂。利心一以发，所向固多累。我观虽有殊，我得岂云异。
久闻高阳胜，近在汝州侧。跂予三年望，我愿今卒获。烟云函两山，台殿开半壁。解鞍高林下，仰视怯登陟。苍松盘老枝，矫矫入檐隙。微风韵其上，落耳寒恻恻。枇杷两高树，中国所未识。叶间青实骈，大与蜀土敌。我来暮暮后，花草已狼籍。不见踯躅红，西岩向人碧。出门步榛荟，微迳不可索。援篱下幽涧，剥藓题苍石。鸟啼无定音，虎斗有遗迹。石台平挺挺，野竹瘦历历。主人尉下邑，奔走困符檄。喜我萧散人，幽奇共搜剔。息阴时一憩，贪胜还自力。归时山气冷，草露湿游屐。举手谢峰峦，高秋复来觌。
高城如破崖，寺带乔木古。禅房掩清昼，佛画剥寒雨。荒池野蔓合，浊水佳莲吐。萧条联骑游，淡薄对僧语。秋风日夕好，胜事从此数。
平桥架荒堑，东上大冈尾。冈头古木合，有庙荫其底。摄衣升殿墀，龙颜俨当位。蝙飞画帐喧，鼠啮珠旒坠。不知谁来祀，狼籍樽与簋。残碑压鳌背，上有太和字。去此数百载，文剥失所次。伊人昔经构，视汉犹视彼。徘徊怀古意，日暮悲风里。
崔侯朝从西邑归，面有矜色口且咨。云得高士陈其姓，非向可见所庶几。尝登于朝最吏课，一旦去之心甚怡。颍阳古观三日语，坐见月出青松枝。深穷性命识原本，论议纯一无瑕疵。周通旁畅未始极，曾不与道相乖违。陈虽平生所未识，以子而誉信不疑。向风长想日复夜，膏车秣马吾其西。
鸟啼斋前树，促驾吾当西。朝从良友别，夕赴幽人期。方以会合喜，敢曰道路疲。予戆昧时利，百事弃不为。惟有好贤心，未愧缁衣诗。
苍岩出几曲，此与大道会。回看灯火处，已在林萝外。凉风生雨气，清月动山霭。渐近平桥路，淙淙闻石濑。
平居厌城郭，具舟泛清汝。蓝光一水远，铁色两崖古。日华动中流，沙纹乱前渚。湍鸣达公桥，草绿襄王墓。园英拥流沫，风叶堕残雨。停桡弄山泉，扶杖过花坞。澄潭数乱石，断石横颠树。泳波鱼鬣舒，闯穴蛙首怒。冲云一雁远，唼荇群鸥聚。村间桑柘春，川阔牛羊暮。回头绿树失，卷幔青峰露。寻幽恣盘桓，泊浅屡回互。灵草不知名，珍禽啼在处。夕阳散鸣鸠，荒阡拱游兔。挽缆谣歌童，簪花立田妇。高歌客自如，归涉人相负。青蒲戢戢生，紫燕翩翩度。云烟波底明，井邑林外睹。欣逢闾里旧，愧乏鸡黍具。抰水荐抸鳞，掘石羞山茹。绕塘梅实绿，冒桂禽壳素。我巾聊一颓，石榼烦屡注。朱樱出芳林，紫笋侑雕俎。高篇烂珠璧，至乐谢钟鼓。嗟予性本隘，于世事皆鲁。便欲弃簪裳，归去事田圃。肆意山水乐，脱身尘埃苦。此适诚足尚，斯言未宜遽。圣神拱岩庙，贤俊毕珪组。如君之所怀，于时当有补。高文赞皇猷，大论宁国步。无为五斗卑，遂屈万里举。明心在知己，汗颜愧虚誉。时方索大鼎，胡为炫康瓠。富贵固众欲，非望久自阻。圣贤有遗言，戮力期共赴。尝闻曰中庸，曾不滞出处。进当泽生民，退则守环堵。所求义与比，要在身不污。愿无废吾言，于道其可庶。
男儿易为别，寻尺固可轻。今日掺子祛，凄惶不自平。岂其道里远，要是隔音形。春风卷行迹，车马无留征。回首高阳峰，隠约林间明。
朝发灵树东，旷野阴气积。驱马入草间，左右号鹳鹢。重云黕玄幕，孤月隠白壁。欹危涉涂淖，转侧缘沟脉。凉风满川陆，眺览多所适。却想会合乐，转首已成昔。诸君豪俊士，经训饱搜昋。上下古与今，抗论坚莫敌。顾我处其间，倾听但跼蹐。校士岂所当，直以气类得。譬如礼天坛，珪璧奠且植。陶匏以其质，并列不为惑。论心见表暴，吐口出白黑。朝案每共饮，夜床仍抵迹。嘲谐间一发，清笑高哑哑。自谓得如此，至死无厌斁。敢于百里间，而惮辔与策。因诗谢所思，酬篇无我默。
别离何从生，乃生欢爱间。一登君子堂，笑语十日连。薄暮跃马去，飘忽如云烟。毋言欢戚殊，世事举皆然。
骎骎二三骑，南并横山去。山穷远川出，始见滍阳树。荒城萝茑合，表里无寸土。但闻鸟啼声，不见鸟啼处。呼儿开棘扉，扫榻坐茅庑。清泉给盥濯，凉风生仰俯。浊醪稍似佳，山果来近圃。始酌薰然和，中饮淡无虑。案头羲皇经，编绝几见补。先生发其微，大义谈四五。纷攘自诸家，简易独太古。形骸非我有，冠带尚谁取。道存固匪外，两致默与语。是时季春望，山月夕已吐。清光出深竹，叶上露如雨。寒侵毛骨生，思有烟霞举。却念人世间，纷纷何足数。
穷阎车马散，默坐吊孤影。烟生竹町深，月出茅庐静。道存轻外物，心寂丧前境。即此之吾生，安知慕箕颍。
浮沉闾里间，放志谢维絷。行贪月色静，归犯霜华湿。寒鼓出城重，飞星过楼急。却想竹亭下，主人犹独立。
浮云散朝阴，初日动晴煦。行随风叶远，去傍田家路。人间无遽色，马缓有安步。遥识主人舍，青帘出霜树。
磷磷清颍流，中截两崖断。架桥在城底，斗出旷平漫。阴风无边来，左右篷惊转。我行感时节，跋马重为恋。虽非远别戚，所恨良会散。却想置酒地，松阴野色晚。
愁云合无迹，密雪集冬仲。狂翻寒空来，微泛与风弄。打窗惊暮急，压竹爱宵重。明缸照狭室，帘押寂不动。环炉四五人，颇喜清谈纵。崔侯著闲默，门外车辙冻。徘徊一堂里，有类茧已蛹。浊醪谁与酌，短褐应自拥。何当策疲马，清赏聊一共。
披榛登大堤，下视何嶪岌。野气忍雪润，河流带冰涩。沙禽寂不飞，行子暮逾急。不见洗耳人，悲风吹独立。
霜蓬飞无根，岁暮随惊风。翻翻走寒野，日以去故丛。譬如远游子，飘泊从西东。一感颍上别，慨叹发予衷。
微阳动泉脉，远水来涣涣。斜日著底明，轻冰随处断。清函竹阴碎，绿与波纹乱。安得解扁舟，穷源事幽观。
颍川今古贤豪多，后生继者为谁何。吾交曼叔少挺出，力自树立非由它。潜心直欲到圣处，论议不避况与轲。读书下笔知所趣，崇树兰茝遗蒿莪。轩昂头角事高大，肯与世俗同其波。一从得官坐山县，有如鸷鸟著网罗。朝符暮檄困奔走，尚畏官长来诛诃。时时矫首尘埃下，窥睹风月偷吟哦。我怜轶才就羁绊，岁一往视无蹉跎。扁舟远放汝水岸，浊酒暮醉高阳阿。前时捧牒来颍上，谨视敛籴讥奸讹。官曹寂寞古寺冷，况复朔雪飞傞傞。驰书里中二三友，固要以义当予过。星言整驾夕已至，霜桥晚渡冰峨峨。燃薪暖我频饮我，斟酌脯醤调盐鹾。倾壶举觞纷左右，客饱而笑君颜酡。危然正论中法义，豆笾罗列陈象牺。嘲俳乘醉忽以发，驶如凿水放九河。哀弦孤引四坐寂，继以箫笛相谐和。先生久与人迹绝，心如止水形枯柯。忽警此乐非外奖，不觉抚手促而歌。归衔络马屡见夺，欲去未忍还婆娑。空堂想见别后意，一灯夜守陈编哦。兴来落纸成大句，势欲李杜相凌摩。缄题见寄邀以和，大江汹涌难为沱。短篇涩讷非所报，为我挥笔芟烦苛。
苍苍首山颠，偃蹇老松亚。清露落其实，翠鬣幽石罅。故人知我好，移种及茅舍。谁谓尔干微，千尺自拱把。生虽春草齐，气与凡木谢。欲知潇洒力，来对风月夜。
东风雪飞度清淮，淮边野梅撩乱开。想君此时驻征骑，题诗折花思悠哉。缄封千里到此地，桃杏芳意都未回。岭头奇艳忽照眼，不待驿使传枝来。清香满把愧佳赠，欲赋岂敢空衔杯。
立春月在季，我时如滍皋。惊风扬红尘，颇有行役劳。自骇兹刹胜，愿言憩骖镳。前对高花繁，后视万竹交。虚堂坐闲敞，我辖忘载膏。闻君戾止日，飞雨正萧条。佳景忽在眼，恍如隔晨朝。一吟竹边句，清思霭余飘。
春风湖上泮，奈此净绿何。平堤看潋滟，皎如镜新磨。支流别而东，下走万玉珂。俜俜桥边柳，芳芽缀柔柯。中洲嘉卉繁，条甲亦以罗。游禽接翅羽，沉沉鸣声和。避人去稍远，盘空落还多。我来日已暮，伫视其顷俄。羡尔禽类微，终年乐清波。
予生乏时用，惟懒性所便。强挽亦已退，虽鞭讵能前。有园不盈亩，正在居南偏。荒埋日失治，坐惜嘉观捐。伯氏解官守，燕居此回旋。芟芜属时暇，斫枯候春妍。面堂一径直，夹树兰与荃。畚土艺佳卉，沼盆注清泉。东风过墙头，朱白争繁鲜。芬香四飘散，蝶蜂来飞翾。向时疏懒人，游步始连连。微勤不少施，胜赏得以专。才劳拙者逸，此固物理然。作诗代俳笑，以继南华篇。
春风日暮急，薄寒生小苑。群英不我遗，并坐慰幽蹇。欢来引觞酌，快甚瓴水建。才非孔文举，坐愧客常满。
春鸠鸣桑间，初日动原隰。马踏露草嘶，人对松风泣。茅庐耿夕返，金阙想晨入。回首别袖远，惟见飞花急。
风尘暗西郊，野寺欣税鞅。虚堂清气肃，偃仰百骸放。至道本自简，欲语不可强。夜深松桧寂，明月皎相向。
窄径下深竹，有堤平若席。开樽荫密树，正见溪水碧。游鱼出柳根，翕忽无定迹。酒行不须遽，月色林上白。
人生天地间，万物同一理。子今名已是，智要独在己。乞诗东南归，固已谢尘滓。东南美林壑，佛刹净如水。勉当穷吾言，将有大于此。
达士寡世慕，至音遗俗弹。一闻正始奏，坐使太古还。残雪照樽酒，晴阳挂檐端。曲罢了无得，清松空自寒。
长林拂云根，一迳绝城腹。荆扉带翠樾，斗下地愈束。清溪自南来，势抵北崖曲。清平水流漫，东去入修竹。境幽百物遂，鱼鸟得所欲。况依仁者居，不与钩弹触。有如嘉宾至，相与娱听嘱。鸟飞鸣我傍，鱼泳出深渌。薄暮登前冈，四顾山在目。雨滋春稼繁，风动野花馥。达人乐天性，不待外物足。遂令兹地胜，久不事营筑。顾我指崖下，秋当结茅屋。渠波环古台，辇石坐幽澳。霜前复来观，兔肥山酒熟。
我有龙阳约，垂驾辄复停。念与高士期，不宜后其行。春风三月尾，涧谷花草明。寻花踏幽草，南出山脚青。婆娑一古树，是曰先生庭。馆我茅檐下，山瓢日夕倾。摘林饤朱实，掘竹羞紫萌。朝听谷禽响，夜对山月清。高论简以正，疏怀淡无营。徒知服深远，难用一善名。维也少顽钝，几为世网婴。一亲德义游，颇见外物轻。门墙倘可依，他时来执经。
亲宾过我舍，置酒乐嘉节。不见箕山人，坐令欢意歇。霜风吹嘉菊，撩乱篱下发。欲寄一枝芳，云深去鸿灭。
雨滴庵上茅，风乱窗外竹。繁声夜入耳，欲寐不得熟。独怀归田客，石径滑马足。连山暗秋雾，一灯何处宿。
真葩固自异，美艳照华馆。叶间鹅翅黄，蕊极银丝满。并萼虽可佳，幽根独无伴。才思羡游蜂，低飞时款款。
昔我忠宪公，握节临西州。于今三十载，余爱尚应留。旌旗怆独往，山水记同游。一歌缁衣诗，涕下不能收。
少乏四方志，所怀在林丘。尘埃岂我事，义往不得留。进酒长亭上，离马俨行辀。临分子无惨，且复相从游。
鄙生秉愚尚，与世实龃龉。寄身轩裳内，懒惰众不数。朅来西都游，获并丞相府。命驾多从君，载酒即得侣。洛水南北涯，胜事著自古。名园蔼相望，香刹屹时睹。最怜薛家溪，架阁在西浒。浑流激石来，知自嵩少雨。如从柁楼下，夜听潮生浦。采珠樱在盘，剥玉笋登俎。杂花虽云晚，红白尚可取。兴来倒冠巾，万事一尘土。想在京辇日，耳目塞如堵。出憎车马喧，坐厌名利语。幸兹清景对，醉死亦吾所。
朱樱满芳林，夏景始云变。郊园掩深寂，休驾一来玩。残花扫空蹊，密竹乱清涧。置酒临层轩，波禽俯鸣泛。南风扬绡衣，微暑忽飘散。感此幽思生，吾其老佳观。
名都富游践，所历多异境。贪奇事穹览，一过不再省。兹园独勤来，三尽昼刻永。目清林叶净，耳快石泉冷。如钱拾蟹壳，比针玩鱼影。苦耽幽事乐，常使归思耿。再招发新章，吾驾促当整。
抱疴积闲纵，世味颇能淡。惟于山水娱，自谓老不厌。况兹伊洛间，久畜游赏念。幽扉深隠竹，小约度平堑。解鞍庇清阴，拂席见残艳。长溪自南流，小阁忽东瞰。游人坐兀兀，鸣鸟来泛泛。蟹潜石穴幽，鱼泳柳根暗。川童或群嬉，林女有孤觇。醉觞岂留行，吟笔靡停占。临欢兴何长，遵事迹犹暂。伊予志岩壑，偶官禄石甔。要须三径足，归迹便可敛。买林接婆娑，凿涧分潋滟。田庐常闭门，野艇时放缆。聊书平生怀，特为异时验。
林峦若无路，钟磬时出谷。凿石排僧龛，研金画佛屋。日没上方夕，明灯满云木。
远人乘化往，生死不为累。肖象即当年，忘言非翼世。一奠祠下觞，清风肃然至。
萦回陟云根，结构出石面。河倾八滩恶，野豁两崖断。旷然怀抱开，举酒临壮观。
贪奇忘我劳，上上不复省。穷游尽人迹，却立看佛顶。日暮不忘归，青山满烟景。
林深寺独在，谷转路犹邈。徐行出万木，斗起造双阁。一践清凉境，始知人世浊。
日照香刹端，风生石门下。精诚或有祷，嘉况如可把。安得飞片云，坐看灵泽洒。
兹亭何岧峣，下瞰伊与洛。惟昔定鼎地，绝云飞观阁。姬公安在哉，气象空回薄。
许公读书地，尘像一来拂。门掩僧不归，檐低燕飞出。高人不可见，石塔镇寒骨。
陟迳凡几盘，坐堂聊一息。龙去空旧岩，崖崩有遗石。不见林下僧，鸟啼山寂寂。
伊人没已久，溪溜亦如线。淳风揖老僧，清阴坐春院。始晤入山深，幽林鸟声变。
我从南岭来，引辔下云木。不知溪流处，但见翠满谷。凉叶覆山泉，修篁翳茅屋。
李公旧林壑，及此与几授。清泉流不竭，密竹老逾秀。我惭疏野人，来值溪花后。
朝发上东门，回首望帝宅。宫城镇大野，瀍洛去不息。是时雨新霁，云物有佳色。嵩峰如迎人，百里见晴碧。平川邈如画，日照崖脚赤。道傍公卿坟，鳌背负修石。苍苔剥文字，十五尚可识。贤愚不复辨，零落同一迹。薄暮桑榆风，空悲怀古客。
残花辞故都，细雨度清洛。浮梁拖龙腹，径石乱鹅壳。山形豁如对，林色秀可握。渔子何处去，长罾波面落。
去年阳气骄，不雪尽冬序。今年未开腊，已见六花注。矜新忽微飘，争急遂横骛。浩荡天地和，旷爽楼观曙。蔽日惊蛾飞，集廱纷鹭翥。膏润通大田，光辉借前树。萦檐鲁缟轻，委庭荆璞聚。微生窗户明，巧作樽罍助。相公谢朝柄，燕处均养素。上嘉时泽滋，俯乐心赏遇。南阁罢图史，西亭回杖屦。步迳怜缺玉，攀林看堕絮。长吟写幽适，高隠动遐慕。愧非右席才，莫奉梁园赋。
凉风洒疏雨，过我池上林。感此望岁怀，酌酒相与吟。残花犹动目，飞泉时惊心。徘徊将归驾，清醉方自今。
积阴旷初霁，策马望嵩洛。斜日黑云西，回光照城郭。牛散陂草深，蛙鸣沟水浊。雷远尚余音，山前垂雨脚。
朝行曲河道，暮夜不遑止。野草熏满衣，山蝉鸣裂耳。我仆痡秋阳，我马困石齿。未厌行役劳，当前碧蒿起。
浮舟乱清洛，中流望嵩少。山晴水光晚，蓝碧近相照。倚崖睨落日，坐觉身世小。叹息浮生劳，临风一长啸。
霏微池上来，萧散竹间度。稍远树头花，颇沉波面絮。狂收游骑迹，喜动田翁语。对酒岂不佳，幽寂自成趣。
今辰忘我劳，幽事随所历。翠麦回一川，黄花明半壁。山林契宿尚，老大悲物役。便欲从溪僧，分居窟崖石。
会合非素期，追懽得同好。旅情忘鬰约，春事入吟啸。子行反崤巩，我去旁嵩少。怅望洛阳花，金樽不同倒。
湖心点点生圆荷，黄花白花满晴波。环堤客树垂婆娑，鱼沉鹭矫各自得。人生不乐其谓何，南塘过尽西溪绿。上下名园依小曲，相君从容来赏瞩。不驱大旆事喧闹，直解扁舟作幽独。幕中宾从才且良，酒酣落笔摛文章，珠联璧叠争炜煌。政成礼息无一事，明日复此醉华觞。
青春之来漫无踪，但见佳气流融融，天地百物和风中。轻雷殷出草根绿，丹霞散作枝上红。鸣蜂喧空蝶扑地，似与游人报芳意。东城南陌交轮辔，朝尘暮雨才几日，已见残花落如积。人生劳苦诚可悲，奔走事役无休时，天意以眷使其熙。会须举酒烂漫醉，当与不取庸非痴。
山木以不材，故能遂拥肿。阴成众人息，于世岂非用。不用用已成，兹理古所重。
寒溪水痕落，怪石千万状。须防游屐滑，不碍钓舟漾。安得平若席，卧看孤月上。
春山夜多雨，点苹生水涘。谁与赏幽芳，惟有岩中子。抱琴沙上立，日暮清风起。
蛰蛇拖修尾，下映赤壁烟。骐骥久不出，此物甘弃捐。常恐雷雨至，飞起苍崖颠。
层云冒诸岭，迢迢起何处。稍与暝烟沉，还随晚风度。声绝人倚楼，东风月才吐。
孤峰望不极，却视天形低。天高岂可逾，直以云蒙之。何时一扫去，高下皎不疑。
秋风原上菊，百草同蕃滋。霜至草已死，黄花始离离。君子不独异，显晦顾有时。
拖网潭上归，孤烟出峰背。稍没寒雾中，微明秋雨外。起我江湖心，鲈鱼方可脍。
阳生溪谷温，坼坼冰面破。渌随波色还，白放云光堕。野鸥岂知此，终日忘形坐。
鸣泉泻幽谷，谷响声又激。上荫百丈松，下有无数石。会脱炎天屦，坐浸两脚赤。
梧桐倾鸣凤，鸣凤邀高翔。微虫缕众叶，玲珑秋日光。本性苟不易，憔悴庸何伤。
栟榈结双根，皮附若毛氄。乘秋一剪剥，碧叶始竦竦。岂识山中木，终年自拥肿。
诛茅结园屋，日夕所游造。雀来啄其茨，蚓出穴其穾。中虚尚可托，外此非吾保。
种竹患不多，既多亦为苦。长根走地脉，凌突败垣堵。物情有利害，为尔执挥斧。
修廊环无端，华殿鸟斯革。石鲸窥广庭，金像飞半壁。高槐十丈余，凉叶散檐隙。兹游得我所，烈日徒自赤。体烦惬清潭，髪散谢危帻。彷徉或持书，静默方对奕。惟时骄阳甚，燥气裂金石。城郭困风埃，田畴有忧色。顾惭无用躯，独此享嘉适。举头望赤霄，安得片云黑。滂沱为飞霖，一洗周八极。
墙根蟋蟀鸣不休，夜宿学省高梧秋。昏灯钉壁照孤坐，悲风搅肠生百忧。久从尘事非我意，直有烂醉为身谋。谁能摆落世俗累，愿敝肥马同轻裘。
偶随世缘出，岁晏未得还。譬如无心云，会自归故山。所嗟平生友，日夕阻追攀。想子独宿夜，灯明深竹间。
官曹本自冷，况值秋风后。落叶频委阶，斜光半穿牖。幽闲夙所尚，默静颇能久。门外声利喧，于吾竟何有。
金壶道人丸法墨，持买都城人莫识。君先得之写大句，光与日彩相吞蚀。句精墨妙气怒豪，意欲斩鲸连巨鳌。鲸鳌天地两微物，何足辱吾钩与刀。丈夫卷舒固有道，愿君少安无草草。都城不独墨好酒亦好，安得不饮自枯槁。
种菊待佳节，节至花自繁。朝感凉风吹，夕爱清露团。封培才几日，翠类纷珊珊。君曹本称剧，占署无停翰。才优顾多暇，曾不废览观。作诗见高兴，读之起予叹。念昔田里居，幽事颇复论。种此黄紫杂，撩乱发墙根。撷英泛浊酒，亲友日为欢。一朝走京邑，连岁遭阻艰。鬓毛将看白，泪眦荧莫干。时物岂不佳，感伤自有端。
浮云吐寒月，余霰清夜气。萧条广文直，冷冽久不寐。所欣同心友，谈笑亦来塈。高步南楼阴，清风散余醉。仰看星斗移，俯念岁时逝。兹曹寡吏责，疏拙得所庇。幸君数来临，共作苦吟计。
穷冬不雪天子忧，既祷乃降惟神休。人间半夜天地白，灵泽一洒万汇周。乃知天人相响影，自古王者重修省。登贤黜邪朝序清，锄奸戮妖海波静。群公不劳岁奔走，四时不干雨旸正。
人生天地间，常为外物驱。自非无心者，不能忘所趋。所趋既若一，莫如饮酒娱。饮酒既复醉，万事皆分铢。醉心兀无思，安问贤与愚。醉目浩无睹，安识嫱与嫫。是非两弃绝，幸免祸患俱。况吾二三友，襟抱达者徒。所营既同方，所处又比闾。惟吾廷老生，宛在城北隅。北隅虽云远，跨马亦须臾。季冬阴气凝，风力利石砮。从今雪花落，径往不待呼。
汉家万国朝元正，帝呵风师洒其廷。雨寒成花皆六出，一洗天地尘埃清。高风半天卷云去，空色绀碧惟华星。金乌东来照宫殿，瑞气著物皆光荣。绣衣虎士扶修旗，皂旄绛幅纷葳蕤。洞开重门纳冠剑，肃肃环佩来东西。乐悬未作舞在缀，雉扇稍映宫帘垂。黄钟独奏君德盛，赫然天日当彤墀。群臣拜舞千万寿，四方来王敢不祗。愚闻圣人制礼意，上崇一尊临众卑。等威殊绝防僭慢，非止矜丽夸雄为。仰瞻仪物固自肃，又况烜赫铺德威。小臣不及观放仗，趋出恍惚犹惊疑。朝廷大体安敢识，赞咏盛节形诸诗。
长松盘青冥，鬰与窗户对。许翁写生意，独得毫墨外。年侵日昏剥，拂拭自君辈。得非神物守，以待真赏会。翛然簿书暇，恍若岩壑内。举手扪紫烟，侧耳听清籁。苍林与老石，野性旧所爱。一从官都邑，兹游颇乖背。慰此寤寐怀，典刑亦足頼。幸当扫尘壁，促驾我其迈。
天工不为神，众物自我具。钱侯扫墨笔，敖跪生指顾。如依石穴出，尚想秋江度。真伪本相夺，安知彼非误。
高台压万井，四绝埃与氛。上有金僊庐，凌虚结楣棼。尝闻登其巅，直视太行云。壮观良跂予，夙驾惭后君。况当朱炎月，烈风来朝曛。泛潋白正醴，飘飖轻练裙。想像箫鼓处，寥寥如有闻。一写沈鬰忧，怀古何足云。
雉以媒就获，鹿以由见羁。物情非本然，实自巧者为。惟人莫或使，势利中夺移。朝游固金石，暮变险阱机。世路有如此，君无独羊悲。
江湖岂非壮，浩荡不可寻。安知一斛水，坐得万里心。植蒲翠节耸，种莲紫实沉。群鱼不盈寸，泳浅安其深。主人乐幽事，清兴生中林。独观物性得，鹏海均牛涔。
职事惰不理，种竹养疏慵。爱此炎暵辰，独抱霜雪容。清阴动修架，秀色如本丛。日落众客散，萧萧庭户风。
喜雨濯炎夜，余飞入晨光。起来坐轩户，北风吹我裳。碧折萱叶乱，翠添林笋长。翩翩庭中燕，群飞戏清凉。直恐烦暑尽，从此零秋霜。欣然跨马出，一醉故人觞。
城南饮骑散，君赴蓬山庐。禁门肃清夜，飞阁何渠渠。深沉漏下始，萧飒雨气余。俯仰河汉明，高情邈冲虚。独怀同舍郎，被命分左鱼。得州东南胜，绕郭生芙蕖。苦嗟已留滞，三岁纷尘裾。人生固不一，理亦相乘除。或彼有所近，或此亦以疏。冯唐匿郎署，白首常晏如。方朔虽金门，避世等樵渔。古来守道者，期不忘厥初。但愿饮酒间，时读古人书。
汉宫姝丽地，华观连珍台。娥眉三千人，皆自良家来。昭君乃独出，负色羞自媒。一为丹青误，白雪成缁埃。结欢万里外，不得少徘徊。车马怅不前，观者为悲摧。空令琵琶曲，千载传余哀。物生美恶混，天意未易回。兰茝苟不珍，且愿生蒿莱。
刁侯好事闻当年，至今风韵独依然。归来不作留滞叹，能出窈窕夸樽前。前时宾客会清夜，横笛裂玉吹孤圜。新声妙逐柔指变，余响欻与高云连。悲风萧瑟四座耸，清笑自足遗拘挛。近闻有疾勿药喜，主人欲饮期数贤。气羸曲节宜少缓，体软舞态当益妍。人生行乐不可后，幸及华月秋娟娟。
京都寡临观，兹地高且明。仲冬一来望，旷然写予情。千载豪杰尽，夷门荆棘生。时平盛民物，华屋连飞甍。长烟冒百里，下视色正青。慨彼尘土间，扰扰何多营。往车无徐驱，来马无停征。顾惭托闲官，幸得游衍并。念我同里人，三四不在行。孔公老龙山，孙子令江城。崔闲盎有粟，辛困冠无缨。一回西南首，惨淡意莫平。
中州寒燠与南异，常恨梅花开不早。今年朔雪冬不飞，腊月繁英似南好。君怜芳物感时节，愁见高风冻雪扫。苦嗟十九不称意，徒自令人颜色老。雪迟梅早非我力，会使金樽日倾倒。
适郊惮勤远，近市厌喧跼。纷然异趋向，日晏靡宁足。回车憩琳馆，邂逅得所欲。凉飚飒生林，飞雨时度竹。醇醪挹云浆，佳果咀冰玉。讙争校奕棋，谈笑追割肉。兹辰著休令，嬉燕动辇毂。聊从一时乐，庶以同厥俗。
煌煌儒者宫，是惟风教首。群贤日造集，经训谨传授。公田有常廪，著令所从久。逋租积岁月，课督岂宜后。浮舟出东郊，秋日丽榆柳。幸同二三子，谈笑失炎昼。鄙生窃薄禄，万补无一有。伫观盛化流，朝列登秀茂。彼微主簿官，岂敢息奔走。
下马步榛荟，吊古高阳门。鸣蜩乱深樾，蔓草被颓垣。席阴得佳木，解带休我烦。二年官儒馆，始叹吏役喧。学圃蹈孔戒，征利服轲言。黾勉职事间，大惧失所存。秋风熟梨枣，令人思故园。
闻君西郊行，正值秋风晚。清霜卷枯荷，碧玉莹池面。浮空结修梁，涌波抗华殿。云烟渺净色，览望一萧散。缅思暮春际，都人盛嬉燕。连帷错绣绮，方车骛金钿。填填鼓钟响，耳目厌哗眩。乃令尘嚣辞，而有清旷恋。达人冥至理，喧寂无异观。偶然秉化往，何适非汗漫。吾知御寇游，所乐在观变。
凿川当凿源，植木当植根。修身有本末，请自心术言。中正检欹侧，明诚破疑昏。性通学且博，事业乃可论。问胡能致然，圣有六经存。子诚好古士，拔足立贵门。愿分留台务，力学甘避喧。吾知大其业，流远实亦繁。归来骋夷路，良马驾轻轩。赠言君勿嗤，兹道古所敦。
南国有佳树，结阴君子堂。秋风雕碧叶，素实登新尝。缅怀朋游重，千里走绛囊。朋游方会合，论文开酒场。共嘉明物珍，含甘咏雕章。章罢默不乐，为君一停觞。
翰林文章伯，好古名一世。家无金璧储，所宝书与器。北堂冬日明，有朋联骑至。新樽布几案，二鼎屹先置。大鼎葛所铭，小鼎泽而粹。坐恐至神物，光怪发非次。群贤刻金石，墨本来四裔。纷穰罢卷轴，指擿辨分隶。其中石赞藏，家法非一二。精庄与飘逸，两自有余意。兴来辄长歌，欢至遂沉醉。颜饥足箪瓢，韩饮尚文字。乃知内可乐，不必钟鼓贵。温温江冯翊，兹理久所诣。赋诗多雅言，嗜酒见淳气。岁晏不在席，使我长叹喟。
寥寥太虚内，漠然函至音。淳源一以泄，其流播为琴。众人玩其器，贤者识其心。胜之明达士，于此趣已深。发为新诗谣，如听松风吟。钟牙久不作，谁辨雅与淫。昭氏贵弗鼓，兹言良所钦。
江南国土未破前，澄心名纸世已传。高堂久倾不复见，谁谓此物犹依然。当时万杵捣云叶，铺出几案滑且坚。剡溪藤骨不足数，蜀江玉屑谁复怜。君臣嬉燕盛文采，骈章丽曲斗巧儇。一朝零落随散地，中原箧笥生光鲜。君安得此尚百幅，题以大句先群贤。群贤落笔富精丽，琼琚宝玦相钩联。嗟予材力岂当敌，虽欲强赋何能妍。耽独玩物古所戒，崇尚浮藻政岂先。江南可哀纸可惜，后有观者存吾篇。
君家竹上露，点缀如明珰。垂枝乍惊重，映日复能光。聊可助清兴，安知为羡祥。应从草制暇，延咏对华觞。
仲冬景气佳，旷然思远涉。晨遵大堤去，寒日在马鬣。浮屠红尘外，楼殿焕层叠。地遐幽景闲，瑶碧秀林叶。清香时出箔，余经尚委笈。跻阁眺远陂，浮阳来晔晔。花枝亦已柔，行见春露浥。久耽田野乐，况与贤俊接。逍遥永日暇，尘事不过睫。昔人重时晷，所志树勋业。慨予胡不然，空陋无所挟。诗情朝生肠，酒气暮醺颊。陶陶大化内，得此自为惬。诸君能我从，游履方屡蹑。
荒城岿遗堵，曙色起桑柘。肃肃胡雁群，风急不得下。子行感兴废，吊望一停驾。缄诗寄故人，明灯读寒夜。
清帘翳华屋，修树环广池。凉风欣然来，忽若与我期。感激气节异，念言此何时。云霄有灵匹，嘉会方在兹。瓜华动都邑，举俗共遨嬉。嗟我独不饮，奈此天运为。
金行战阳暑未北，炎鬰填胸汗流液。空堂大祖不可度，欲取清风自湔涤。耽耽华厩列官守，对起二亭严案席。天渠分水濯龙骥，下注方池气清激。丛篁冠岛鹭飞映，凉树摇波蝉不息。脱然冠带一去体，始信天时有人力。况吾所与二三友，日坐清闲哦简策。篇章烂若扬组绣，歌颂铿如出金石。嘉宾亦有邂逅至，间以讴歌侑棋奕。我时聊设薄主人，杯案随时具肴核。鳖小惟忧堵父怒，樽空屡动崔侯色。欢来始觉非外假，钟鼎瓢箪各其适。念昔与君伯仲游，江翁梅老常接迹。得酒有时竟狂醉，赋诗往往连日夕。几年契阔远朋好，今日萧条无吏役。青衫不踏广文户，白羽罢走将军檄。即看秋风破炎毒，高兴倏然动肝鬲。诸君无事能我从，当使风流似平昔。
中原昔失御，幽冀不复华。我朝示仁抚，金币岁屡加。君恩谨宣道，使才慎推差。翰林承命行，驱驾绝漠沙。晨登寒山岭，回望万里家。劲风搜貂裘，严冰断马挝。乡心感归雁，塞泪零悲笳。慷慨属国节，迢递博望槎。幸古有此贤，庶足开颦嗟。晴阳展归旗，喜气日以嘉。入门解征衫，金樽滟流霞。哀弦间清唱，娇鬟蔚如鸦。一慰行役劳，期君柳初芽。
方冬气潜温，得晚阴始重。狂随风力翻，怒若云面涌。中微玉霏屑，后盛毛纷氄。寒光动城阙，甘滋入田垄。鹏骞海水飞，骥愤盐车覂。萦楼巧作层，覆道高城甬。群方破昏雾，万物被光宠。涂歌涵太和，送贺仰高拱。判官坐丞华，赋诗掩垂陇。貂裘拥宵谈，金杯落晨捧。此兴吾不薄，君门旦当踵。
少乏经世才，引分甘自置。不意田野姿，尚为轩冕寄。三年太学馆，饱食无所议。京都多贤豪，出入许陪厕。时从骑省吟，或就步兵醉。低回众人内，自谓处身智。耽耽秘书府，实待才俊地。乃昏落其间，众口沸嘲詈。茫如触骇机，狂顾不知避。忽逢故人来，一道平生志。归心西南飞，劲疾霜后鸷。远惭龙阳隠，近愧葆光吏。诗以谢诸君，颠冥非吾事。
昔人久尘土，问林得其居。但传故老言，安知密与疏。平湖无遗宇，寒烟生废墟。风流未都尽，犹頼著书余。
寒泉发何年，四序常自平。上凛冰雪气，中密瑶玉声。岂无蛇蜮潜，但见沙水清。妄饮亦可戒，山木令人酲。
吴王昔用武，所乐惟干戈。安知圣人意，祝网解其罗。朝行数田获，暮返论战多。千载亦何有，柔桑阴满坡。
柘湖沦此地，柘山岿其濒。复惊秦时女，化作湖上神。世事喜反复，孰能识涯津。物变虽万殊，不惑固有人。
秦王骋奇观，不惮阻且修。万里走辙迹，八荒开囿游。劳歌久已息，遗筑今尚留。千载威神尽，骊山空古丘。
林塘岂如昔，尚想昔时居。秋草自鸣鹳，寒波犹戏鱼。纷纭钩饵底，琐碎刀匕余。任公有奇术，默坐岁几余。
穹穹华亭谷，中有不竭流。其微初滥觞，其大终载舟。寒色皎可鉴，岚光鬰如浮。当解尘中缨，一濯潭上秋。
出身岂明代，涉祸固以深。一观废兴迹，可用当所箴。高门非昔时，乔木或遗阴。空令吊古士，感激成幽寻。
晋衰士不竞，识者逃其名。陆生起江湖，文藻振英声。遂令昆丘号，长配山不倾。君看玉就毁，孰与樗全生。
三女史无载，于何永其名。坡传妃子逝，村记昭君生。和戎与走蜀，为恨两莫平。尔兮亦胡为，崇冈屹如城。
春郊不数到，俯仰恨流景。李侯有嘉招，滞念兹一骋。名园带乔树，亭榭散清影。解我尘中衣，觞行日舒永。花团锦缬明，竹竦摇碧静。从容方罫间，万事不关省。善谑宁类鄱，高歌或如郢。行遵水曲幽，望出林梢迥。兴来非外奖，理惬有真领。薄莫联归鞍，清风吹不醒。
吾生岂鹰鹯，胡为见羁绁。题鞭古胜地，落帽秋佳节。一为尘事牵，坐叹高会缺。天兼水澄淡，树与堤曲折。萸房露应重，菊艳晨可撷。嘉景成想像，清樽废提挈。阴风吹北园，众槁声切切。把酒望霜空，冥鸿溯辽碣。
端居无所聊，稍复治文字。南堂冬日明，窗户暖可喜。图书罗满前，意览不由次。聊收静者趣，以乱忧人思。亭亭当轩竹，使我长叹喟。封植苦不早，颜色颇憔悴。劲节亮不改，虚心如有迟。缅怀江夫子，循道久不试。邈然高简姿，不受世俗累。一官才复进，左谪良何亟。德义我所珍，轩冕安能贵。长啸汝水滨，浊醪日自酾。效陶有新篇，翼孔著高议。弦琴坐虚室，默与古人值。显晦一其心，淡然天淳粹。思之不可见，暑谢寒已挚。谅非对此君，兹怀何由慰。
霜风动修竹，寒月照广庭。此夕南堂客，得无羁旅情。束书万里外，徒步游上京。岂惮行役劳，所期功与名。高文日以丽，经义素所明。顾我顽钝姿，无以延英声。衔哀谢时好，守拙伏茅衡。伫君取高第，光华慰友生。
济济高燕会，众宾且喜乐。方冬气常温，是日寒始若。愁云际平林，垂见雪花落。四座喜相顾，有引必虚爵。中堂岂非佳，东圃罗帟幄。当亭列射格，抗的明灼灼。雕弓既出韔，劲矢各在握。主人揖让兴，客以次序作。目惴彩树移，心倾钟鼓数。笑言何谑失，仪节亦称娖。酒酣事颇变，极口纵谈谑。失令固有罚，出语辄见酌。平生爱疏放，论议鄙龊龊。欢来一狂散，岂顾醒后怍。诗人亦有言，善戏不为虐。所頼众君子，阔达见表襮。还家遂酩酊，岂复记鸣柝。
沉阴子所叹，幽事我为乐。雨沼散圆荷，风蛙乱灵药。清凉体自正，虚静道所托。谁识此中心，一樽成独酌。
前君广文直，共宿官舍冷。携觞慰羁旅，鸣弦破愁静。竹阴月娟娟，楼角星炳炳。是时冬夕长，谐笑得驰骋。尔来还故栖，乐事成引领。君方志远击，我固分幽屏。趋舍既云异，会合安可幸。不谓旬浃间，所得亦以并。清笑烦滞阕，高谈谬疑正。琅琅别后篇，铿若御笙磬。索居久其职，此适固为横。一感朋盍难，举酒良自庆。
京尘倦游久，爱此西城曲。泉温草尚青，春近波先渌。幽人幸相对，高论良自足。蚩蚩北州民，安得同我欲。
前日看花花正发，今日看花花欲歇。入门但见绿阴下，寂寞无人委春雪。狂风飘簸百卉尽，惟有清香吹不绝。攀条惆怅可奈何，与君把酒到明月。
春风淡无力，池色晚更静。人归箫鼓歇，月出楼观迥。惊鸥啄浮星，游鲤下明镜。谁当拏画船，彻夕纵孤泳。
君家何所乐，棋奕侑清兴。帘垂虚堂肃，子落文楸静。机心久已忘，胜势安敢竞。吾知霍将军，固亦有天幸。
秋云淡不飞，霜水清欲落。维舟坐近浦，悲风满衡薄。良游未为晚，佳节止在昨。湛湛觞醪醇，娜娜菊枝弱。天时倏代去，所恃有行乐。何能学次公，忉咄谢多酌。
秋风感人切，况在欲别者。狂翻断蓬转，寒助离樽泻。吹云急燕雁，猎草嘶代马。莫作塞垣声，端令客泪下。
汉衰奄寺炽，威柄敢专有。桓桓李司隶，誓夺还君手。登门盛贤俊，破柱发奸丑。身虽以此亡，慕者犹恐后。我行襄之野，把酹孤冢右。精诚有相激，泪落入卮酒。剖心死亦仁，灭顶过何咎。大雅称明哲，于君岂其谬。
鄙生复田庐，疏绝豪俊后。侧聆杨生贤，名挂时辈口。向风结遐想，几岁欲奔走。比闻官旁郡，敛板不去手。沈埋文俗间，有类鱼落笱。颇思沿檄来，一洗烦滞久。览君端居作，怀伫日延首。窃高田苏游，遂信尹公友。丈夫相期意，不必衔杯酒。作诗助嘉招，此志非邂逅。
君诚岩壑徒，出宰亦山县。尚喜终南峰，苍翠不去眼。春风吹征车，千里度灞浐。到日胜事繁，花光老秦甸。
斋居有常禁，跬步不得语。清欢犹反思，浊酒成独抚。野杏乱飞春，邻鸡静啼午。寂寥正如此，坐见前山雨。
斋房厌危坐，出户旷舒散。草木雨多思，云山晚相乱。萦回俯川陆，窈窕见楼观。耳目久尘埃，兹辰一湔浣。
鹊噪庭柏喧，朝光来入隙。祠官谢余事，偃仰百骸适。回思朝市人，小大各有役。区区就终尽，万古同一迹。而我遂慵散，兴味良不极。富贵非所慕，兹愿傥有获。
喧呼国西门，驿使通万里。十亭传一马，日夜不得止。枯肠嗛刍豆，瘦骨系辔箠。力尽求未息，忽已仆泥滓。死者既不补，存者行复尔。闻古至治世，微物均福祉。不壅王泽流，其先在官理。国家富郡邑，一板万生齿。付与有失宜，得无马之似。投鞍坐太息，春为悲风起。
初阳动新琯，微霰集前墀。举宗会佳节，拜贺俨成仪。念我闺中人，独此隔容徽。昔同奉祭笾，今自享酹卮。仿佛平生像，凄怆故年衣。寒灯清无光，僮使侍虚帷。对之忽悲结，零泪不可挥。娇儿何所识，摴博自为嬉。
我怀切切重切切，今日归当去年月。香车不复故道来，血泪空沾旧行辙。严风正射人面过，冻地惟忧马蹄裂。举头且愿愁阴开，悲搅胸肠刻霜雪。
圣朝用中典，前代所未侔。一罚有失平，天子以为忧。祥刑慎处纠，辍子蓬莱丘。御前赐印纸，尽部东南州。才豪勇自放，霜隼凌高秋。清风翩两旗，八月下吴舟。勉哉树休问，考绩待其尤。毋忘临觞赠，义重闺台游。
门前车马尘，当昼塞昏雾。安知此亭上，秋色生四顾。黄花散晴阳，赤叶变寒露。境非游览旧，人得朋从素。乐幽鱼群行，赏俊鸟横度。惜无一樽酒，留连清景暮。
皇天于万生，难用一理晓。芝兰喜憔悴，蒿艾长美好。况兹封培晚，荣茂安得早。頼逢贤主人，拂饰文字巧。不然彼微芳，零谢同众槁。清霜不能凋，秀色出庭草。珊珊黄金明，落落众星小。人生苦多累，适意会常少。在昔陶公园，恨无酒樽倒。敛襟赋寒华，高唱徒杳袅。幸无斯人叹，一醉可遗老。
杨君好古天下无，自信独与常人殊。勤身所营世或弃，反眼不顾我以趋。彼其察物类有道，能取精妙遗其粗。官卑俸薄不自给，买童教乐收图书。客来呼童理弦索，满面狼籍施铅朱。樽前一听啄木奏，能使四坐改观为欢娱。有时陈书出众画，罗列卷轴长短俱。破缣坏纸抹漆黑，笔墨仅辨丝毫余。补装断绽搜尺寸，分别品目穷锱铢。以兹为玩不知老，自适其适诚吾徒。岂无高门华屋贮妖丽，中挂瑶圃昆仑图。青红采错乱人目，珠玉磊落荧其躯。苟非绝艺与奇迹，杨君视之皆蔑如，杨君好古天下无。
炎风驾京尘，久旱氛祲恶。羲和鞭日车，光焰赫飞跃。群生困熬暴，嘉谷坐焦灼。高堂袒裼卧，汗下如鞭索。安知于此时，乃见嘉树落。狂飘随烟云，急洒动林薄。萧然宇宙间，昏雾一疏瀹。虽忻意暂豁，所叹施未博。雷霆司天令，何乃久寂寞。微阴虽自复，阳亢不为却。安得跻帝阍，一鼓造化橐。太上方厉政，进贤登謇谔。日将太平近，此变不应作。吾徒勿咨嗟，坐看雨时若。
我本岩壑性，落身名利场。譬如笼中鸟，飞举意不忘。常恨此世人，与古不相方。争名塞朝市，养志空岩房。近闻二三子，卜筑淮山旁。松柏手自种，夏阴鬰苍苍。晨钓淮上石，暮返林中堂。琴樽自为乐，过是皆秕糠。乃知天下士，未易一概量。好事江夫子，慕之著辞章。名落尘土间，清风何激扬。安知后来者，不及董与黄。
禀此分斗姿，用舍在所激。翻跳巧相中，一败躯命掷。晨鸡鸣不渝，霜隼时乃击。既无一二效，岂不愧肉食。
幕府多俊良，乘间得邀命。陈觞四座合，清笑发高兴。冰梨走咸黾，霜橘荐穰邓。肴羞愧无珍，粗竭我家称。礼酬嫌已拘，戏罚甘太横。诗诵唐人为，议法汉儒正。新嘲时巧发，诡令或孤迸。聊矜一时快，岂校负与胜。行伤昆弟别，且乐宾友盛。但愿会合频，醉日敢辞并。
欢常以饮合，欢意则非外。今吾二三子，共此西轩会。主人吾儒秀，言与二雅配。酒行倡大论，文字略琐碎。上言评人物，要当本诸内。下言讥为学，不以满自概。唐之众诗人，区别各异派。一经君子评，敛凿弃秕糒。予曰吾圣俞，名足通后代。答我文如韩，尚有六经在。况吾何所立，闻誉若抱趸。圣俞善诱掖，斯语不无戒。意欲令吾曹，事业进以大。我虽顽无能，闻此亦健快。呼觞满自引，不畏坐客怪。归来书短篇，聊以记所佩。
嘉腊世所用，况今以令休。吾侪三四人，及辰为兹游。兹游岂其远，东城大道周。松桧寒色静，台殿香气浮。振衣聊自洁，举觞复相酬。淡泊顾多思，嘲谐讫无尤。京都豪贵儿，良马轻衣裘。飞鹰搏狐兔，驰突明星流。归来击鲜饮，赵舞间齐讴。岂不一时乐，此乐异我求。愿君勤置酒，简薄非所羞。
漆雕不肯仕，仲尼悦其然。乃知君子学，躁进非所先。去圣邈千载，兹风复谁传。趋营不自反，廉耻一以捐。爱君抱冲淡，荣利不可迁。读书本仁义，洞见末与颠。失志不为辱，谋道方复坚。临分求规言，顾我昧所宣。愿君崇远业，无愧古人贤。
西湖十里波，渌静过新雨。波间黄白花，缭乱不可数。浮舟翳佳树，凉风生仰俯。回顾红尘人，处身一何苦。君子爱民物，在乐思及溥。方期推所安，与众式歌舞。
高才不沉没，奋笔动天幄。古今明治乱，王霸辨醇驳。文成数千言，粲若玉就琢。拜官诸侯府，千文兹把握。过别要我赠，强言惭鄙朴。董生崇正义，孙子陷曲学。彼其趋舍间，为道一何邈。愿君审兹术，名节重山岳。
昔年曾读子厚集，梦寐彼州山水佳。循良今慰远人望，潇洒仍惬旷士怀。楼头打鼓散群吏，林下啼鸟眠高斋。政闲境胜足佳句，好写大字镌苍崖。
诗人歌乐郊，以政不以游。太守名是地，岂非为民谋。下车布条教，惠爱春风柔。丹笔平枉讼，赭衣息奸偷。政和岁亦丰，闾里舞且讴。及我闲暇时，驾言此淹留。杂花艳暄朝，翠竹鲜霜秋。有台下观渔，有堂前抗侯。觞斝既纷错，管鼓亦喧啾。都人从公来，小大毕休休。施设苟异此，且为民所仇。台高池益深，不若墟与丘。贤而后能乐，轲言良有由。聊书太守意，庶几来者求。
韩孟天下好，祝身犹駏蛩。今吾二三友，幸而得相逢。如何病在枕，垂见月律穷。前日始能杖，气力微春螽。出门候车马，庶几子予从。忽得连纸诗，烂然乱昏瞳。今我谢百事，无著如飞蓬。惟知烂漫饮，舍是非所通。愿君勤贮酒，相期雪翻空。
松乔去我久，高驾不可攀。何意尘外游，近在王城间。先帝昔临御，抱冲启玄关。营宫奉岳镇，缥缈当人寰。疏泉抗台殿，拟迹三神山。想像列仙下，半空来佩环。云车倏容与，旄节俨成班。翩翾万玉女，红颊翠羽鬟。世人那得见，石坛空自闲。伊予厌羁跼，酷甚负病瘝。兹行适所愿，帖若贾在阛。春风吹园桃，几日朱霞殷。寒碧竹间见，新黄柳际还。主人非素期，促具初无艰。抗侯角善手，持觞发欢颜。尚无形骸累，安问绂与纶。跋马兴不尽，东池水潺潺。
天衢十二大树春，楼前结彩移嵩岷。游人衮衮去不已，街头雪泥踏作尘。骀它馆中好古士，纷华过眼轻浮云。早休仆御谢宾客，翛然乞酒邀比邻。杯盘如星下烛案，果以橘柚菹紫苹。微吟疏笑见真野，昔之靖节今冠巾。门前少年将姣妇，电落马足风两轮。长髯健儿走先后，意气欲无夜与晨。瞥然奔过不留迹，肯信亦有端坐人。若无吾曹同嗜好，枯槁到死谁嗟嚬。
朝朝骑马出，请道所从何。所从亲且旧，恩义固匪它。京都众权豪，门户高轲峨。苟无势利求，安事徒奔波。不如过亲旧，虽数无嫌诃。君家庭馆闲，远在城北阿。惟吾二三友，暇日一来过。解鞭不肯去，得酒亦已歌。况逢春阳始，风力渐柔和。浮膏动郊壤，芳萌缀林柯。良辰游不处，为乐戒蹉跎。烂醉穷吾年，十日讵足多。
禅关严城侧，深靓辟华构。方吾挟书来，值子出杅后。欣然出浊酒，谈笑坐清昼。三四同来人，颇喜出邂逅。牵衣起相酌，曾不烦劝侑。纷披索潜逃，顾壁恨无窦。不谓一樽乐，有逾万金寿。瓶罍忽已竭，余兴不自收。走登故人堂，拜叙十年旧。夜深跃马归，不畏妾妇诟。
峨峨道旁庙，庭户焕丹黝。恭闻师商贤，下拜奠卮酒。大梁故王都，豪杰所奔走。当时多尊荣，死不道人口。二君夫何为，血食独传后。岂于圣人道，自托致不朽。荒坟屹相望，荆棘不盈亩。衣冠应作尘，制度复何有。得无埋奇书，文字暗科斗。怀古意惨淡，春风一搔首。
犀皮包玉束作斤，有餽为子盘中珍。爱之不欲食客众，夜密置酒呼其邻。作诗盈纸颇瓌怪，胄出恐是龙之真。流涎溢吻极称诧，两都无芹吴无莼。念我故园事栽插，独于此物尤勤勤。春芽怒迸地皮裂，采掇入撰无虚晨。独留晚出补林罅，几日不见长过人。新梢秀叶动清景，荫藉往往铺吾茵。而今安得复致此，腹饱藜苋身埃尘。
君居压城根，厥产地宜荠。呼儿乘昼暄，培壤露寒翠。撷之登盘蔬，蔼蔚见春意。方其下筯时，绝甘遽吾遗。物虽美芹微，意重生刍比。苟为势利心，千金何足贵。
华轩压春波，樽酒四座密。柔软柳间风，舒迟花后日。晚色帘卷静，欢兴觞行疾。一陪诸英游，黾勉惭落笔。
平津开馆大道西，桃夭杳姹通园蹊。东风入林朱白动，次第装遍枝高低。红梅最好花正盛，我时往看归仍携。尔来风雨就零谢，忍见踏尽随春泥。广文先生厌闲冷，投书结伴散马蹄。主人同僚相门出，未肯朝暮甘盐齑。欢然握手喜迎候，促具并走子与妻。插芳咀甘不知去，归舍已见鸡在栖。坐挥大句鄙凡近，脱落尘迹登天梯。不因时节自娱放，颇置白黑为愁凄。我昏如此漫不省，何异车鼓乐鷃鼷。长安绿酒春正美，与子一醉万事齐。
吾尝登嵩丘，下视伊与洛。王都一何壮，气象鬰回礴。又闻彼其下，地美民俗乐。朱宫待游幸，窈窕飞观阁。气交卉木茂，奇艳或可愕。清渠碧玉色，左右随酾凿。丹樱结春实，紫笋翻夏箨。喟予抱幽恨，神往迹屡却。羡君署吏去，跃马春游薄。追游当及早，胜事不可落。为我谢林岫，终期蹈前约。
残春去无几，烦暑来已渐。驱车九衢里，赤日汗两脸。投身入佛寺，廊殿邃且俨。老僧一何贤，为我拂清簟。神轻反无寐，性达非有检。啾啾雀声闲，悄悄人迹敛。却思吾庐下，此乐不为欠。新苹生明镜，密笋排翠琰。时哉盍旋归，尘土吾已厌。
栏干浮波走长桥，琉璃光中虹动摇。浪头画舸百龙首，鼓声叠叠来塞慓。我欣禊事得壮观，眼底不顾花飞飘。劝君酒到莫浪免，一春佳节惟今朝。
城头片云黑，飞雨霭已至。凉生芳树颠，影乱樽中翠。沈烦忽去体，精锐飒生思。江翁发新嘲，陈子抗奇议。在言岂多同，于道不为异。夜归清有余，微月照连骑。
青春忽已晚，去我剧奔马。残芳已扫园，浓绿空蔽野。春风欲有问，对酒不能把。人心正如此，狂雨自飞洒。
投杯送余景，休驾避初燠。久嫌花搅心，始爱树清目。主人乐儒学，定契均季叔。疏帘翳广坐，并荐肴与蔌。肃肃太尉馆，简俭见遗躅。中有戒子篇，惨淡刻寒玉。世传盛德茂，名与清风穆。公乎不可见，怅望三槐绿。
羞随轻薄儿，泪眼尘土下。朅来精舍游，置酒乐清暇。杯盘春物少，惟见杏与蔗。流阴足可惜，将子缓归驾。
吾生不自勉，无马以絷羁。不能徒步游，邻里更借之。东家号驶疾，出门无停驰。西家苦驽缓，百箠足不移。惊怪同行客，问我遽尔为。驶也吾撇烈，驽也吾逶迟。物情有如此，且当执其随。
陶公爱佳节，对菊愁空杯。日晏东篱下，竟见白衣来。今君亦嗜饮，复有伊人才。惜无王江州，黄花徒自开。
清风何飘飘，万里吹曾轩。侧身红尘外，却视飞云根。王都屹雄胜，长河中怒奔。上有怀归子，心随惊浪翻。登临岂非壮，悲伤久客魂。日暮下危级，且复同一樽。
朝居厌喧呶，暮坐苦幽独。忽闻江翁来，喜视樽中醁。所惭升斗微，不足满君腹。强酌良胜无，逡巡怯行速。萧萧风著树，惨惨雨昏烛。谈精几丧言，道在空击目。此兴自不浅，岂要酩酊足。
吾交陈与谢，屡结东城游。春宵灯火繁，跃马此道周。怀人邈何远，念岁忽以遒。况自抱私感，归来清泪流。
寻春之何所，乃在城东隅。东隅信佳处，名园间精庐。时属积雪霁，田壤坟以苏。雍容二三骑，并辔徐厥驱。仆童怪且议，寒野安所娱。不知阳和气，泱漭于空虚。仰视孤刹起，突兀疑神扶。其下万华屋，碧瓦鱼鳞铺。南行历亭馆，近接栋与栌。阴草含碧色，阳条散红腴。周览气象嘉，高步形踪舒。提携上樽酒，馔不过鱼蔬。为奉岂非薄，欢至自有余。却思九衢上，车马何区区。红尘塞两眼，势利各有趋。虽欲求暇逸，何能幸须臾。君勿轻此乐，此乐未易图。
自我伏田里，三驾游上都。其谁肯来顾，莫与夫子如。久积疏野抱，况兹病薾余。厚意不即报，悁劳在朝晡。驱马寒日中，薄暮到省庐。属闻从众贤，高会罗盘盂。逡巡望华闼，却走不及徐。鸾仪与鸿举，其势固自殊。胡为枉嘉藻，似欲相牵拏。中论十年旧，见许道义徒。管鲍久不作，知音几终初。岂敢忘君言，誓将守淳愚。
昔予有行迈，辱赠猗兰辞。今我复来游，重贻黄鹄诗。兰以喻芳洁，撷佩正所宜。鹄以兴翅邈，鸾皇共追随。句成自有法，意厚良不訾。投非所当授，乃反骇且疑。兰生深林间，蔼然抱幽姿。鹄有江海志，孤轩谢羁雌。残折兰色改，跂尚鹄性悲。愿君两置是，逍遥以相期。
人情纷言伪，吾道本一纯。苟为趋向合，不待结约亲。曰今得夫子，所涉无异津。邀我醉华馆，正逢雪花春。谈笑不近俗，文史自娱宾。明发枉嘉赠，辞气玉醴醇。三复同心言，杂佩非所珍。
兹园旷不涉，寒草忽已芽。同游三四人，及此风景嘉。芳梅如我期，朱萼承素华。欣然坐其下，偃君初月斜。攀条酌醇酒，谈笑时一哗。歌童虽非妍，清唱凌烟霞。人生自有适，岂要外物加。兴尽复云返，修竹盘昏鸦。
红薇花拆萱草丹，万铃嘉菊重台莲。问公此时胡不饮，乐有至理须钻研。后夔已远师旷死，寂寞千载无其传。公穷天数索圣作，坐使绿鬓成华颠。屠龙绝艺岂世用，仪凤至业非公专。洛阳有客金石坚，持议不屈难镵镌。园收独乐会真率，以劳校逸宁非偏。古称两忘化于道，此理岂不旷且然。折花持酒待公醉，乐至无声方得全。
公堂寂无事，默坐拥重裘。余霰竹上集，寒风日飕飕。哀鸿不停征，好鸟鸣相求。君能于此时，为我发新讴。上言有年庆，幸免刺史忧。下言美光景，宜以欢燕酬。名园抱城角，亭观俯清沟。松桂有佳色，芳梅朱白稠。晨昏傥霁止，当复从君游。
东风不能和，朔雪屡成晦。置酒高亭上，豁与清景对。霏微远林表，萧散平湖内。稍急征雁群，偏凌舞姝态。为藩昧仁术，抚事增永慨。闾阎半无褐，畎亩方兴耒。幸祈阴沴消，庶卒丰年赉。
浮舟下东溪，春寒花未遍。共约征车行，复此华堂饯。人事多龃龉，临分阙芳燕。坐想竹间风，杂英纷如霰。
气昏聊止酒，讼简时闭阁。池红落花委，岸绿新蒲合。厌暄解重衣，息倦偃清榻。永日林下风，山禽响相答。
达命斯顺受，务德其勉修。诚己有要道，兹外非所求。使君名是庵，可谓善自谋。端居若无营，志业日以休。心端物自正，化行速如邮。野辟岁有获，庭虚讼无留。民俗兴礼让，闾阎息奸偷。可以报上恩，可以嗣先猷。倘异于此道，则为是庵羞。
济济众君子，庠序之冠冕。来燕升我堂，良用慰衰蹇。清言屏丝竹，善意陋肴膳。兹藩实故国，贤哲世多显。荀陈没已远，余迹竟未践。顾惭为政久，儒道不加阐。云飞乏孔翠，庙荐阙瑚琏。非期宠禄光，或虑志业浅。惟天傥有待，在己固当勉。临觞无以侑，相敦在诚善。
人生苦炎歊，我所得萧爽。乔林无纤穿，好鸟不停响。冯轩纵遐瞩，万象归一掌。道心流水闲，世事浮云往。岂同中林士，所乐在膏壤。寄语同心人，金鳞当透网。
霜髯照四坐，宛是商颜来。舟移一水远，楼对群峰开。谈笑尽永日，声利轻浮埃。既同剡溪往，亦类稽山回。
芙蓉落尽荷叶黄，西风测测梧桐凉。岁登讼息休吏早，林间独坐歌还乡。
予年行七十，惟日就志昏。虽高鸿鹄举，尚困鸡鹜喧。壮心久已摧，弱羽不得翻。每诵少游言，顾惭下泽辕。蜀公有高志，谢事久杜门。扰扰世俗务，不复挂口论。群经杂图史，拥坐如周垣。上谈千载故，速若水注盆。客来必命酒，左右拱诸孙。虽无鼓舞懽，自喜谈笑温。仰高顾吾私，有类羝触藩。尚期蓬荜完，亦有桑榆存。近观敕子诗，尤见朋义敦。卜居近吾庐，指日驾君轓。构堂始云基，筑圃亦已樊。前知会合期，不惨离索魂。想像入第初，亲宾燕华樽。谈高一理会，体王百疾奔。共完天纯粹，岂识世诈谖。方笑司马翁，独乐守空园。
仲冬景气和，游步独徘徊。微疴忽消散，我兴在尊罍。东邻久废饮，百劝首不回。所忧在钟律，未致仪凤来。此志岂不佳，孤论良难裁。愿公少置之，起视瓮头醅。
人生会有本，本得求自忘。缘来与之俱，源壮流亦长。趋高顾为下，在得良已亡。金仙不吾欺，庄生助之扬。嗟我闻道浅，妄言岂非狂。缅怀终南山，紫翠峨宫墙。二贤谢尘滓，接翼参云翔。相望孰云远，共此爱日光。
自我还故栖，再见炎与凉。朝游每含哺，昼坐常焚香。撷圃得奇艳，俯池鉴清光。不忧饥所驱，非为饱则飏。同里四三人，每过必命觞。浊醪无孤斟，嘉果有新尝。看舞雪翻席，度曲尘飞梁。桑榆傥徘徊，此乐未渠央。行止固有命，贵弃乃其常。与君酣且歌，幸世方欢康。
既酬斯有酢，在礼犹可追。起劝孰曰狂，狂在捉白髭。白髭虽见捉，渌酒安可辞。歌童小如拳，聊以开公眉。
凉云四向复，沴气一消沉。上天垂景贶，高秋沾喜霖。槁苗变新实，时菊抽芳心。聆君得意句，起我掉头吟。
投闲归里闾，幸与故人遇。情期夙所敦，邀迓已去屡。尚嫌城阙拘，未尽林壑趣。导河高其梁，轻舟具指顾。寒花黄被堤，秋实翠登俎。白须二三翁，相对无俗语。夷犹起遐想，恬旷绝近慕。适野讵有谋，登高亦非赋。信哉庄生言，忘我带与履。
斯民去古远，日与巧伪迁。粲粲黄金花，揉屈同杯棬。列屏耸浮图，光彩生盘筵。匪惟悦群儿，爱咏及华颠。我欲叱园史，解结除其编。万物有本性，各使归自然。
褰帘雨正繁，附火寒已薄。修竹摇清音，芳梅绽朱萼。感此时运驶，对酒成独酌。多谢枝上禽，飞鸣慰寂寞。
园林雨余清，碧色遍秋草。露叶委闲阶，风荷乱幽沼。晨昏爽气嘉，吾意欲轻矫。古来达道者，冥冥独见晓。四序虽代换，一物未尝老。况兹浮幼质，终非智人保。唯有至真界，日日无非好。岂同世俗情，妄计迟与早。矢诗勿庸多，万事一能了。
薄阴散秋曦，爽气来孟月。慨然登兹亭，嘉观非远涉。径幽出深竹，栈峻跻危堞。身腾尘境外，心与空界接。前临潩波泛，却视隗峰列。来远得清飚，洒迥想飞雪。君家兄弟贤，问学继先业。横经咨老师，置醴延大耋。方从贤者乐，岂为游子设。诗人亦有言，佻达在城阙。
六十复过六，逐物何当足。善恶两都忘，宁论择鱼肉。流光速于电，至道明如烛。孰谓吾庐卑，随时自凉燠。
故人从我游，里闬非潇湘。文章老益壮，欲掩李杜光。新诗来连翩，奔走获与臧。调高岂能继，爱重如琳琅。春风动地来，急雨催群芳。梅蕊亦已落，坐看飞絮狂。谁能于此时，默默但退藏。且倾杯中物，莫顾腰下章。缓舞金缕衣，高歌玉炉香。白头自有乐，岂愧少年场。
仲尼称无我，老氏贵不仁。存心一邻虚，去道万由旬。入俗权立圣，达空安取真。摩诘非有法，还公本来人。
众人张眼，我视明明。众人开口，我笑泠泠。百姓不我知，我与同醉醒。惟有北庵李家老，足智解语通人情。恐物盗我本真处，劝我闭口藏眼睛。翁意我甚愧，我语翁亦听。万物不是贼，我家门畜停。我劝李老莫忧惊，诈称强盗国有刑，太守行令当不轻。
岁丰讼滋简，拙守容晏眠。起来视云景，春意亦已鲜。驱车望南城，精庐屹当前。华堂坐沈邃，迟日步暄妍。流览高僧壁，稽首金像莲。即事岂非适，感怀良慨然。宫藩与乡闬，早接二公贤。高文炳群宿，大论倾长川。尔来曾几时，急景凋朱颜。从容味真理，萧洒赋高篇。岂无安民策，坐惜成弃捐。尚期雅正音，入和薰风弦。余本岩壑姿，台阁缪见延。渊明亦有言，误落尘网间。命固有行止，理非可控搏。素髪纷已垂，行当挂吾冠。侧闻治林圃，栽插及晴天。芳芽吐膏壤，柔条擢暖烟。光景非我力，为君导鸣泉。
我本岩壑人，何意裨衮阙。一从谴逐归，林下聊散髪。步堤得幽花，照水见新月。即此穷朝曛，平夷免歌蹶。
阴阴乔木交，竦竦修竹翠。黄花与丹实，夹路何琐细。是辰雨新足，支策问田事。一感孤征鸿，泪落衣襟际。
凿堤要水近，依竹任迳斜。残叶时委地，晚笋犹穿沙。不知人间世，况论空中花。却思城市喧，阁阁鸣群蛙。
今兹冬已孟，青林犹蔽野。爱此晴景嘉，置酒衡茅下。缅思陶公句，异代同潇洒。结庐在人境，而无车与马。
九夏困炎毒，出门如探汤。不知此幽亭，俯仰皆清光。寒流给我濯，白云供我望。况有尊中酒，犹泛残菊香。
幸有新醪对新菊，莫叹樽前光景促。请公更唱自为词，缓奏金丝续银烛。
往岁游西谒季长，陇云秦树胜风光。分题红叶蛮牋腻，对举流霞彩袖香。宴洽翠娥连象榻，夜寒娇凤泥银黄。未知早晚重携手，惆怅而今鬓已苍。
少年结客洛阳时，闲傍东风驻马蹄。山色远饶潘岳宅，波光轻撼窈娘堤。花繁到处红如堵，酒好寻常醉似泥。頼有金台旧知己，应怜魂断虎牢西。
抱石情虽久，为霖意若何。天心如见用，风力不消多。冷湿朝仙洞，寒迷宿鸟窠。飞扬终得路，曾入汉皇歌。
屏翳驱云结夜阴，素华飘堕恶氛沈。色欺曹国麻衣浅，寒入荆王翠被深。天上明河银作水，海中仙树玉成林。日高独拥鹴裘卧，谁乞长安取酒金。
东郊丝雨破浮埃，绣骑寻芳两两来。十亩霜阴青翳目，一篙溪色碧于苔。林花泛日鶑求友，垅麦含风雉应媒。绿柳朱栏多酒市，杖头谁伴玉山颓。
燕语闻多日，蚕眠过几宵。花深不辨蝶，柳暗欲迷桥。便面金环重，障泥玉勒骄。黄公酒垆上，谁贳阮孚貂。
春晖东去月如弦，却拂凝埃敞北轩。几曲云屏空白昼，一帘花雨自黄昏。庭芜碧合阴虫息，窗树红稀斗雀喧。细忆旧欢都入梦，习家池上子山园。
一室闭香林，萧然物外心。棋声敲月重，屐齿印苔深。竹径茶烟细，山园锻树阴。会当逃世网，尘事缔朋簪。
约略横云岛，栏干瞰玉渊。雨汀翘睡鹭，风树咽嘶蝉。绿髪莓苔地，红衣菡萏天。夜深三弄笛，月在钓鱼船。
缺处还孤守，圆时亦独栖。何曾闻合璧，只见是如珪。桂子遗秋信，方诸寄夜啼。建章残漏促，又伴玉绳低。
官路飘蓬奈别何，塞垣相见此情多。酒樽重喜为亲寿，华髪犹能继子歌。行树坐思新种色，断冰应泛晚来波。紫荆山下游从少，独把雕章醉后哦。
二年牢落坐回山，平日交亲梦寐间。关外相逢非素约，樽前一笑慰衰颜。匡衡沿牒朝廷远，王粲从军幕府闲。跋马题诗离绪乱，霜风萧飒鬓毛班。
德义良所慕，风霜轻此行。放歌留客醉，高咏见公情。祖帐重开席，郊原少驻旌。还知别后意，寂寞对柴扃。
古有从军乐，人今衣彩行。春风骐骥健，朝日凤凰鸣。树远秦中道，花繁塞下城。篇章闻旧俗，当为放遗声。
前日都门尽鹢飞，秋风执别泪交颐。清朝远谪庸非命，直道终申自有时。佳句应因子卿赋，胜游仍共鹡鸰期。宜春台上春归早，谁伴花前酒一卮。
几负高阳约，蹉跎此岁华。论心看翠竹，感事对黄花。寒日凄征雁，清霜急暮鸦。临风一樽酒，回首意无涯。
早识浮生妄，欣陪达士游。观心非本有，于法尚何求。煮茗林间寺，题诗湖上舟。还嗟别后夜，风雪拥貂裘。
浊酒非陶令，方池似习家。放舡风动柳，著岸水涵花。对影情无极，高歌兴转赊。群鸟思共济，何必问仙槎。
爱子林亭胜，高秋驻马鞍。梨红先著露，竹碧自生寒。惨戚伤多事，淹留强一欢。所嗟怯杯酌，不得倒吾冠。
野圃无人到，秋风共子行。花临流水落，草上废台生。气晚才看菊，天寒不见鶑。幽闲固多味，浊酒讵须倾。
文德绥中夏，威灵镇远夷。恩灵沧海润，基业泰山维。汉曲白麟应，虞韶丹凤仪。伪儒蒙景化，鼓舞庆淳熙。
上德钦明代，中阶翊亮司。夔龙曜勋业，鸾凤肃威仪。复古高文丽，为邦惠化绥。还当奉侯瑞，归辅太平基。
濠上蒙庄达，田中彭泽归。安能陈道德，直可景光辉。欣奉燕台集，恭陪汉相威。阳春回丽曲，清越满金徽。
十月平湖上，繁霜藻荇空。柳枝横堕雨，波白细生风。水鸟飞幽碧，寒花折浅红。谁能尽一醉，灯火宿船篷。
帝思元老付关西，公受兵符与命圭。应识疲羸须镇抚，便期愚散豫招携。汉家宫殿看龙首，秦地山川入马蹄。自愧不才多病者，空哦嘉句滞幽栖。
雪屋生寒劲，风灯落烬频。惊号独过雁，默坐未眠人。世事存伤没，年华故换新。还将寂寞意，强与冻醪亲。
桃李郊扉静，东风拂面柔。偶陪连骑客，来作探春游。斜日池边树，轻云城上楼。不须花艳动，一醉且淹留。
一笑聊为适，非关事赏心。芳菲逐风尽，时序感人深。世事无多问，香醪且细斟。更须乘月色，潇洒坐中林。
多谢春风意，残芳得我游。绿阴人去远，翠竹鸟啼幽。醉舞纷无次，狂歌漫不收。林间簇车马，欲去尚迟留。
春风杖藜客，同到石桥边。引袖披云木，携樽俯涧泉。岩花聊采摘，野器不雕镌。俯仰元和内，熙恬太古前。草心柔可绾，蒲叶密于编。涧麀来窥坐，沙鸥不改眠。蒙蒙桃李雨，幂幂薜萝烟。舞类雩祠日，吟非楚泽年。鱼跳闻急管，鸟语似幺弦。紫翠羞薇蕨，清香袭蕙荃。乱流时揭厉，微迳巧萦穿。德义心诚服，山林性所便。敢令然诺负，直以事为牵。圯下履终跪，溱边裳且褰。春醪可益酿，况有帛戋戋。
小雪未成寒，平湖好放船。水光宜落日，人意喜晴天。云薄翠微外，禽归莽苍前。上公宽礼数，清醉亦陶然。
绣鞅金羁十里尘，共传恩诏乐芳辰。千重翠木开珍圃，百尺朱楼压宝津。御麦初长遮雊雉，宫花未识骇游人。自怜穷僻看山眼，来对天池禁籞春。
西城驰道直如弦，百顷晴波御柳边。韶乐铿轰罗帐殿，春旗偃蹇近楼船。曲江未赐唐家燕，灵沼空思镐邑篇。几日金舆下阊阖，鱼龙奇戏出中渊。
久积端居滞，聊为散步游。青苔跳怒黾，绿树矫鸣鸠。雨暗横舟浦，凉生调角楼。不妨乘晚兴，更尽水西头。
舍北多嘉树，重阴及四邻。清风常满竹，好鸟不惊人。图史无它物，讴吟佚此身。应容千里客，一醉倒冠巾。
萧洒崔居士，高闲养性灵。凉风满樽酒，永日一函经。竹色垂遮户，桐花开满庭。未嗟相见阔，交照本忘形。
今日西湖好，来游未觉喧。柳枝风处乱，花艳暖中繁。桥远归人渡，舟移集鸟翻。何须更樽酒，道胜有清言。
一昨芳郊祖画轮，索居南北对残春。忽传河上相望意，未觉庵中独处人。几有高怀投绂冕，尚缘微禄走风尘。世间万事徒劳耳，清颍归来理钓纶。
春草空庭绿，无人燕自飞。英魂传庙食，遗像俨朝衣。弊大谋何卒，才高祸所归。空令策画士，千古鉴危机。
路出清阴下，残花著马蹄。过城春水静，度墅野桥低。池废青苹合，林深绿笋齐。流鶑知我恨，落日再三啼。
东亭不到久，双桂长新梢。窗静虫收网，檐低燕护巢。晚花红自照，繁笋翠相交。清景成虚委，知君叹系匏。
积雨空堂暮，清宵独掩门。陈编徒自对，幽兴欲何言。碧草生墙角，丹花发竹根。聊持静者辙，一与道人论。
萧洒崔家宅，重门一迳通。竹烟虚晚碧，花雨重秋红。傲睨怜苔石，徘徊俯桂丛。自期新月色，不为主人翁。
怜师真达者，于世了无求。万事沤起灭，一身云去留。楼台金地古，风雨玉泉秋。安得超尘网，相从物外游。
空庭落叶赤，联步得幽寻。藓剥残碑字，尘昏古象金。菊烟凄晚秀，松日淡秋阴。南陌风埃满，禅关只自深。
惨淡秋原思，归鞍暮向城。野风吹酒散，寒日上衣明。踯躅樵儿聚，喧呼猎骑轻。村醪处处熟，准拟数来行。
魂魄应游沛，空嗟庙貌残。苍碑火剥裂，画壁雨阑干。帐幙虚风肃，松槐白日寒。升堂欲进拜，犹怯戴儒冠。
华屋衡茅接，闲门杖屦通。客来非载酒，君坐正书空。白菊晚霜后，青蔬寒雨中。从今日无事，来听竹窗风。
朔雪清初霁，风生翠柏阴。星辰寒殿近，灯火夜堂深。坐爱温炉密，欢从浊酒斟。何当老吾里，杖屦日相寻。
归马系庭柏，张灯开酒樽。留连遥夜饮，款曲故人言。清笑非无适，长歌未觉喧。它时相望意，雪屋倚云根。
壮士何憔悴，寒郊独掩扉。有亲垂素髪，为客化缁衣。风雪灯生晕，尘埃剑失威。多惭佳句赠，无力助骞飞。
腊近云容变，阳生日景添。偶然回晚辔，相与坐晴檐。水绿冰微泮，沙明雪尚沾。弄襟风力薄，著履土膏粘。惊鸟不成下，寒鱼犹在潜。翠深荒岸竹，黄折败池蒹。碍径藤梢曲，钩衣棘刺铦。辞锋怜子淬，闲癖讵予砭。自以清谈胜，宁非乐事兼。春芳有近信，频此醉厌厌。
雪尽冈头路，风和腊后天。人安闲淡内，鸟下寂寥前。冻水晴初浪，荒城晚自烟。西桥车马急，归意尚留连。
厌踏尘中路，远寻濠上行。水声喧夜堑，月色满春城。衎衎交游乐，依依里巷情。优哉不知老，何暇慕轩缨。
多病伤春客，经时独掩扉。偶随游骑出，已见落花飞。芳草微迎履，香风细弄衣。扁舟可载酒，便拟拍浮归。
路绕高林尽，舟篷出近湾。鸟啼青竹影，人对绿波间。野色平当坐，春愁巧作颜。已知湖榭近，飞絮落班班。
闻说吴江上，长桥百丈虹。蚝粘能固本，人度若乘空。明委三秋月，清来万里风。君知此为政，名惠广无穷。
节物何催逼，翩翩不可留。枫丹湘渚暮，芦白楚江秋。只影侵霜月，孤鸣入戍楼。天高云路杳，安稳过罗浮。
南谿晚酌罢，归路笑言同。家在碧山下，人行清露中。鹊飞斜映月，虫响暗移丛。下马儿童喜，谁知为德公。
驱车背河去，鸡犬几家村。山断春风急，云生野气昏。涉溪沙水乱，步迳草花繁。谷口多幽思，青林啼鸟喧。
不踏南溪路，于今五换春。能来再联骑，还是旧游人。置酒真乘兴，谈经或入神。欢余不无愧，林壑未还身。
闻说西桥水树间，不辞驱马涉风烟。疏篱老屋临官道，瘦棘荒茅蔽石田。欲下鸣鸦盘木末，远来惊雉落山前。瓢中幸有村醪美，不怕春寒雨满川。
回风萧飒过山西，一望平郊雨脚齐。但使农畴苏旱稼，敢辞客路踏春泥。暮投野寺明灯宿，声入幽窗绿树低。明日尘清洛阳道，呼童严驾候晨鸡。
杨柳飞花尽，樱桃结子成。蹊阴空净绿，野艳有孤明。访古重来地，伤春独望情。幽禽亦何恨，百种向人鸣。
废垒荒祠古，空庭独树寒。精诚褰画帐，事迹问黄冠。晦昧尘笼墨，淋漓雨壁丹。冷风满帘隙，仙驭或盘桓。
两朝典策成挥笔，二府勋庸在运筹。历践枯荣皆德举，重陪闲燕是恩留。康宁必有神明劳，萧洒真无世俗忧。早晚安车赐高退，碧嵩清颍从公游。
春物华犹少，春风思已多。新黄先入柳，微绿自生波。酒兴潜倾倒，诗情暗揣摩。流年不须问，判作白头歌。
几日东风独掩门，忽传佳咏感芳辰。应缘高位须忧国，未必多情便负春。过眼只看花艳疾，惊心初见草芽新。狂吟烂醉无拘束，始信光阴属散人。
翠葆连阴直，黄金布蕊齐。流尘一开眼，急节重含凄。蝶冷相携去，蝉清无数嘶。翻风随御水，带雨落秋泥。自喜凋零后，何嫌采掇稽。朝緌映晨入，游袂拂宵携。惨淡林烟早，轻明楼日西。临溪如有此，当似武陵迷。
毗陵今古号名州，况是风流得隠侯。吴岫稍迎双隼旆，洛尘凡敝几貂裘。预期庭下无嚚讼，还向樽前作艳讴。去去国门谁不羡，画船烟浪入清秋。
世事茫然剧转蓬，一樽何意与君同。从容谈笑皆尘外，恍忽游从似里中。还有桂华来静夜，稍惊梧叶下秋风。欲论归去令人愧，高卧襄阳有德公。
积潦行车绝，高舂闭户眠。萧条黄叶下，冷落菊花前。废卷怜佳节，衔杯想少年。君来慰愁坐，厩马疾于烟。
秋风吹雨入荒城，城下篱边菊艳明。佳节相从平日事，新诗遥寄故人情。浮沉薄宦非吾愿，俯仰流年只自惊。早晚郊扉收退迹，南阡北陌重逢迎。
朔风收尽冻云漫，细洒狂飘入夜寒。润浃土膏谣万俗，喜闻玉色舞千官。川原谁作呼鹰出，楼观朝宜跋马看。亚尹勤民流咏叹，一章高唱掩幽兰。
春意来何早，乾坤润泽中。雪明初照日，云断欲随风。世事蚊虻过，身谋雁鹜同。诸君亦诗酒，吾道未应穷。
华阁岧峣冠道山，群公清晓集初筵。独持金印承新命，重对牙签识旧编。英俊雍容欣接袂，文章疏阔愧怀铅。一时高会形风什，留作儒林故事传。
出苑花光朱雪动，压波桥影彩虹摇。飞扬鶑燕惊高管，偃蹇鱼龙近画桡。早识浮名身外事，久判闲日醉中消。几年寥落同游伴，还喜春风并马镳。
日下崦嵫外，秋生沆砀间。清江无限好，白马不胜闲。雨过云收族，天空月上弯。归鞍侵调角，回首六朝山。
耆老不可问，高台荆棘间。一时戎马散，千古暮鸦还。事往孤鸿断，人来落照闲。兴亡无限恨，惨淡对河关。
飞雪朝来霁，朱楼月下过。绝云看丽构，裂玉堕清歌。醉烛轻摇箔，游鞍不动珂。回头少年乐，惨淡一悲哦。
牢落悲春事，萧条作晚游。清光溢平沼，凉思近高楼。碧树森将合，朱栏渺若浮。公来慰羁寓，华月许移舟。
洛浦残芳尽，来寻关塞春。青林横石阁，翠壁涌金人。涧草薰衣晚，松风落面新。愁驱向城骑，还踏九衢尘。
东来鸣棹落河干，喜见孤幡佛树端。不谓尘埃走符檄，尚逢池榭拂衣冠。清风明月还相见，浊酒枯棋亦自懽。寄语京城骑马客，优游到底是闲官。
野月来何处，东池柳影深。微生水风力，稍散暝云阴。冷极萤沈草，明多鹊动林。欲知清绝兴，不寐有孤吟。
目倦风尘观，身疲鞍马行。春沙迎步润，山雪照怀清。冰水初消色，林鸦欲乳声。物华多感触，一动故园情。
春寒驱传马，西度虎牢关。草树高低雪，烟云左右山。英豪攻战地，风物笑谈间。俯仰看今古，翛然百虑间。
竹坞斜开迳，茅檐半卷书。幽闲入高卧，淡薄见平居。乱水随酾引，残花不扫除。因君动高兴，回首想吾庐。
夜来飞雨濯残芳，绿遍童童佛树行。把酒可劳悲暮节，振衣还自喜微凉。清帘不下轻飏燕，别院时来暗霭香。自是嵩阳欲归客，为公聊尽次公狂。
繁阴扫无迹，庭雪尚余光。屋背生寒月，林梢绡暗霜。昏瞳频废卷，悲泪易沾裳。却想故园夜，张灯宿草堂。
河面参差结冻凘，清风不展画船旗。偶驱羸马知何适，独过长桥问所思。可喜身闲亲浊酒，未忘心竞是枯棋。凭君莫唱阳关曲，自觉年来不能悲。
长条飞动不依栏，淡粉浓朱巧作团。无语不辞终日立，有情曾是隔年看。春罗试舞衣新换，古锦藏诗墨未干。我为愁多悲节物，欲酬佳句泪沾翰。
平时太学客，文藻士林传。憔悴尚一邑，声名空十年。风烟长夏始，关塞浊泾前。莫作归来叹，将军好荐贤。
曾见芳春二月时，弱枝繁萼动辉辉。难忘绝艳惊心丽，重惜良游与意违。好事几人能载酒，感时今日为沾衣。南宫老树无妍思，坐想东风绛雪飞。
早接英豪论，常多伯仲贤。风尘一会合，岁月几徂迁。禀性成樗散，干时类凿圆。论心谁合者，握手子欢然。经训开前古，谈辞屈老先。春游同烂漫，醉乐屡回旋。乐事嗟难久，离襟怅独偏。驱车清汝曲，佐幕紫嵩前。官兴惟高咏，人生得晏眠。丹铅涂旧史，杖屦接幽禅。叹息春期失，淹留夕梦牵。非因传丽唱，何以慰劳悁。
尘事无时已，归休虑暂空。超飖广庭步，萧散葛衣风。默与清樽对，心期静者同。独怜新月色，百过达幽丛。
上阁群公拜赐归，九衢春色遍熙熙。后房丝竹争相命，穷巷箪瓢亦我期。浊酒满樽聊混俗，嘉蔬登俎在随时。刘郎固自多幽思，门掩东风独赋诗。
春风几日到蓬莱，仙伯初惊杏蕊开。绕树独听清夜漏，怀人空对昔年杯。坐怜珍赏同心隔，愁见新芳入眼来。欲折繁枝有所赠，九重丹禁照瑶魁。
絮糅琼霏浩满空，平明骑马入春风。九重城阙寒光外，百万人家喜气中。不学闭门徒自洁，且欣携酒与君同。柳梢花甲从今始，便好寻芳下苑东。
炎日来休骑，红尘喜放船。波平凉洗马，树净晚吟蝉。风至披襟后，云消倚拖前。潭心见华月，归意一留连。
车马东桥绝，凉风满夕轩。水声通沁苑，树色入夷门。每接渊明咏，常怀仲理言。沧洲如可约，杯酒会重论。
萧洒君官舍，从来可数来。养莲疏浊水，薙草出荒台。芡散初成籍，蒲长欲映杯。吾知蒋生迳，不为俗人开。
广文自古无羁束，况复三逢著令休。纵酒不防官长骂，驱车聊过故人游。闲中日月随方罫，远外风云入小舟。准拟墙根菊花好，共乘清露赏高秋。
新衔佳命上金銮，递直连初寝未安。霜气稍依罗幕重，月华先近玉堂寒。诏函裁罢骞灵凤，诗句书成舞瑞鸾。学省地闲清赏隔，怀贤空向斗杓看。
天门朝日照崔嵬，车骑雍容下禁台。清景每将诗思遣，高情不为宠名回。山林岂要须长往，轩冕当知是傥来。欲与明公论出处，会乘飞雪旁金罍。
滁阳山水翳荒榛，公为开治物物新。自作嘉名遍华牓，连题秀句入青岷。泉声尚记岩寒夜，花思偏怜谷暖春。绝境坐驰高兴动，安能碌碌久风尘。
视草名臣润色才，玉墀晨退共徘徊。朝廷无事文书省，台阁相欢笑语开。少厌赓酬停落笔，旋寻歌舞约衔杯。广文主簿官闲冷，不是诗情岂合来。
结亭遐僻古江山，胜绝终为好事传。溪泛夜声来枕上，峰回午影过樽前。禽鱼旧识应相乐，花木亲栽益自怜。我抱沧洲未归恨，羡君生计有林泉。
驰道尘清生紫烟，帝临原庙拜衣冠。日华先向金舆动，霜气犹通玉仗寒。后骑绵裘明粲粲，侍臣瑶佩响珊珊。一闻佳句歌熙盛，不减都人夹路观。
翠竹苍林颜色老，游人安得故时同。沾衣似对金城柳，握管翻悲楚水枫。新鬓旋惊吟后白，好花犹记折来红。须知世事徒劳耳，惟有清樽不负公。
万里青天洗曙霜，秋曦满眼对晴光。扫残遗秉川原静，折过寒花迳隧荒。偶入名园逢漆吏，远寻香刹问支郎。浮生宠辱何须道，幸有田家浊酒尝。
喧然佳句落神都，哀此援琴尚有余。未见校文登子政，空传为赋似相如。道存固可轻华冕，谈进当知得异书。推毂贤豪非我事，所期诗酒乐朋裾。
荒郊不可望，极目尽伤心。日薄不开冻，风凄还作阴。倦鸦飞趁马，寒犬吠依林。頼有瓢中酒，愁来一独斟。
二年憔悴走京尘，匹马归来访四邻。足滑旧谙城下径，眼明重见里中人。青蔬不没荒畦雪，翠柏常留野殿春。风物自如人事改，夕阳哀泪落衣巾。
绿筿清涟得钓矶，制名翻与实相违。沉钩不忍潜鱼乱，回棹常侵宿鸟飞。林霭散余知月上，水风清极怯秋归。兴来诗就觞来尽，不信人间有是非。
拔尔蒿莱际，微根仅自支。劳心勤一溉，拭目待三移。秾李惭同列，芳橙合并枝。绛囊如有惠，莫忘赠君时。
红蘤随风尽，团枝泣露光。叶深惊乍见，实小贵先尝。点缀怜余萼，飘零惜旧香。不须悲节物，且喜手中觞。
离马嘶高树，郊原夏景深。还持长者政，往慰远人心。种黍侔千户，张鱼盛百金。江山永嘉咏，时寄草堂吟。
才见高帆落归艑，又携轻剑逐戎麾。步兵厨里仍多酒，王粲军中不废诗。绝塞风烟通夕静，近关榆柳识春迟。花时不得同嬉赏，肠断东风把一卮。
寥落霜园树，萸房独照秋。实兼兰佩结，香近玉卮浮。嗔蕊醒残醉，纫红感旧游。三英佳句在，殊喜继风流。
高轩怒马一憧憧，夫子端居寂寞中。绿酒细斟消暇日，朱弦缓拨对春风。官闲势利无从入，道胜纷华岂易攻。即此便堪遗万虑，可怜夸者自穷通。
絮飞丝堕满春阴，叹息流光节物深。鸡鞠自喧游侠地，鶑花空思长年心。寂寥功业看孤剑，淡薄情怀寄素琴。我亦新来有华髪，并须携酒白头吟。
久宦怜官薄，端居惜岁芳。世情徒枳棘，吾操自松篁。铁擿敷经暇，檀槽度曲长。浮沈归浊酒，感激见新章。守道言何固，安时志不忘。惭无推挽者，祝子寿而康。
文史平居乐，尘埃少别心。都门开柳色，樽酒驻车音。汉节光华远，春风藻思深。一闻传丽句，清兴霭盈襟。
残红著树春无几，怅望君家绿玉杯。美酒应容步兵醉，后堂先约戴崇开。
闲官身散诞，饱食坐欹斜。永日槐阴静，清风葆鬓华。废书良愧马，落帽偶同嘉。此适谁知者，逢人莫浪夸。
天津南望两涯间，蓊若青云乍吐山。花叶相催何日已，尘埃不断几人闲。郎官萧洒裁诗丽，博士龙钟叹鬓班。我独无诗亦无叹，朝驱羸马暮知还。
炎尘满天地，怀子邈湖江。筑隠云峰乱，栖禅石树双。学禅仍慕孔，诗放欲兼庞。萧洒高吾兴，清风卧北窗。
雷激霆奔夜复晨，天街流潦没车轮。清风皎日收无迹，妖蜧顽蛟亦有神。洊至已惊占习坎，汨陈深恐败彝伦。苍生可念非吾力，漏屋颓垣不庇身。
尘埃不可久，归卧故山秋。荣利非其好，风骚得所求。晨征随社燕，夜宿近江鸥。闻子禅林胜，它年一系舟。
耳熟江南胜事传，闻君官去便翛然。江流截楚红尘断，山势吞吴秀色连。紫蟹迎霜新受钓，黄花吹酒正当前。嗟予不得从斯乐，坐看秋风发画船。
孤根随地发，繁蕊破霜迟。但取凋零晚，何忧赏爱移。物情伤老大，人事阅兴衰。会有陶彭泽，清樽与重持。
闻君有佳尚，买胜不论钱。迳凿苍林藓，亭开翠壁烟。徙花穷洛谱，得石记唐年。数卷书盈万，言章木以千。晨昏板舆往，社腊燕觞传。予亦耽幽事，西风一慨然。
蓬莱仙构斗魁旁，递直初登汉署郎。云向城头收暝色，月从楼角放寒光。行看砌菊嗟残艳，坐对书芸袭暗香。景物过清浑不寐，素经雠罢得新章。
宫树烟开敞禁扉，儒冠罗立望天威。霜清广殿鸣鞘肃，日上觚棱翠盖飞。玉勒帊鞍龙在御，锦衣腰剑士成围。暂来直舍支颐坐，却听箫韶辇路归。
昔驱羸马望嵩云，正值嵩阳踯躅春。千古废兴都邑地，百年劳苦宦游身。曾耽胜事留连久，忽见新诗叹息频。君欲买山能遂否，它时愿作社中人。
省署聊休直，皇恩许过家。朝廷宠儒雅，车骑有光华。行色星垣动，褒章宰树加。遥知蜀父老，夹道竞咨嗟。
闻君买宅洞庭傍，白水千畦插稻秧。生事已能支伏腊，岁华全得属文章。骞飞灵凤知何暮，蟠蛰蛟龙未可量。莫以江山足清尚，便收才业傲虞唐。
莫嗟华髪尚蓬瀛，自古儒生半滞荣。学似杨雄老天禄，才如严助厌承明。一箪聊喜安吾道，几骑当知达此生。闻说东郊可携手，能来从我并鞍行。
车马萧条西出门，怜君宦薄意能闲。并游多得贤豪士，久困独无憔悴颜。白酒园林休洛社，黄花风露见岷山。男儿荣滞古来有，收取功名晚节间。
才名宰相子，二十取辞科。得县古称厉，登楼朝见涡。疲民劳赋役，静理足弦歌。八桧仙祠在，知君秀句多。
东郊二月天，寒尽未成暄。永日青丝骑，和风绿酒樽。迳抽萱甲细，墙倚杏梢繁。烂醉谁知者，行歌入国门。
儒馆雠书旧，侯藩请节行。山川犹古气，铙吹自春声。问俗怜雕瘵，颁条頼简平。从来寇河内，谁复继声名。
退传清门世有才，使君嘉誉蔼中台。未甘文墨工雕篆，聊取圭符试剸裁。垄上劝耕春晼晚，山前闻笛月徘徊。明朝建隼临长道，回首仙庐拂斗魁。
懒驱羸马傍朱门，来对祇园寂寞春。撩乱绕楼唯有燕，萧条垂箔更无人。未回山简池头马，空愧陶公顶上巾。留得清风满衣袖，为君吹尽鬓边尘。
积雨淹连骑，新波滟广池。喜闻重到客，更作复游诗。逐水无留絮，飘空有断丝。送春吾得地，一问故人期。
时律迎阳近，天云带雪低。欲飞含气象，忽散失端倪。绛阙明先曙，清衢冻不泥。休祥占岁序，佳气动烝黎。矫若翔廱鹭，纷疑剥楚圭。晨昏檐影眩，壬丙辨方迷。贺瑞彤墀集，凌寒玉仗齐。御筵开省户，赐醴走宫奚。屋角悬珠网，林梢挂素霓。山号悲虎兕，渊伏怯龟蠵。哀响求群雁，喧啾得食鸡。饥鹰无近击，狂兔有新刲。感往悲时物，怀幽梦故栖。温炉期夜拥，杰阁想晨跻。验古闻牛目，投闲读马蹄。吾交情不薄，今日手同携。酒拨新醅酌，诗看本字题。优游无不可，何必剡中溪。
都官郎署老，平淡古人如。更觅苏州集，长依释子庐。室中无净几，门外自华舆。为问萧疏意，如何善福居。
墨绶垂腰底，怜君尚一同。人豪固秦俗，地古自豳风。春色鸣弦外，山光隠几中。定应传善政，不日到关东。
清霜落堤水，知子戒归舟。蹭蹬蛟龙雨，翻飞鸿鹄秋。文章真自乐，得丧岂吾忧。南国江山好，裁诗寄少游。
浴凤池边雪舞风，题诗高揖杜陵翁。怀人共惜车音断，对酒须论盏底空。授简久虚梁苑候，引舟谁过剡溪中。今朝白雪闻君咏，千载风流未觉穷。
二十年来野逸身，懒能奔走傍埃尘。偶逢闾里闲游伴，同过丛林燕坐人。世事纠纷宁有尽，劳生萧散不妨频。晴阳缓辔殊多适，它日重来访道真。
柔橹咿哑画鹢东，翛然清兴不知穷。新秋草树轻凉外，落日帆樯远思中。人事感心怀素友，年华催鬓作衰翁。江湖旧约今仍负，肠断从南万里风。
楼外阑班晓斗垂，霜晴宫瓦湿琉璃。珠幢羽节严仙仗，桂酒椒浆洁祠仪。寒气导迎通律管，神光飞动属坛壝。定闻贾傅开良对，天子斋居待受厘。
曾为祝史趋真馆，屈指于今二十年。琪树瑶林成想像，直疑当日梦游仙。
荆州太守驾朱轓，宝笔题诗出御前。应厌笙歌消暇日，欲将才业效当年。千章翠木云间寺，百丈清江雪后船。看取古来良吏迹，苍碑突兀岘山巅。
参差天仗拂云台，雉尾分行剑佩来。万寿称觞臣节罄，九韶张乐帝颜开。班趋玉佩花相斗，舞入文茵雪屡回。疏贱恭承湛露赐，惭无辞藻咏康哉。
新雨稍添清禁润，斜阳初下直庐明。方惭饱食无裨补，更作长廊百步行。
看山日日上孤城，不问云昏与雪晴。六六高峰长秀色，双双啼鸟忽春声。心惊流水光阴逝，身慕冥鸿羽翼轻。方促吏文严指使，不知诗兴坐中生。
突兀朱堂冠北城，云峰满目互阴晴。凭栏不负思山意，对酒何烦考鼓声。清话从容双麈秃，雕章温丽百金轻。归轩未必能相迟，梦绕西湖春水生。
地胜依危堞，城高若半峰。衔觞惊岁序，候雪仰云容。不假猫滋竹，须防犬败松。顾惭文俗吏，游步蹑仙踪。
湖榭从来与众同，况于清晏奉群公。驱车即日趋翔凤，就馆初寒听过鸿。霜雪满髯仍自壮，珠玑落笔不知穷。太平鱼鳖今咸若，岂系区区一老翁。
红旆重来镇故乡，吏民欢喜拂牙床。忽颁优渥垂天诏，仍许衰残守郡章。自笑木鸡犹独立，人嗟竹马漫相将。君皇念旧恩非浅，南北圭符各一方。
曾陪道论接清欢，屈指于今四十年。不用笙歌娱上客，直将风月待高眠。黄花一醉犹能否，白首相逢是偶然。便欲投冠结闲伴，家山况与碧嵩连。
卧病河桥与死滨，还家重喜见芳春。辅藩行释绥安重，仁里欣闻缔构新。危堞遍临双远岫，平湖不受一微尘。知君雅有超然兴，香火它年作社人。
高堂突兀里人惊，丞相规模固自宏。移石远分嵩峤色，凿池切放潩泉声。茱萸结佩聊同俗，鹦鹉传杯岂吝情。右席先生亦华构，便应次第落新成。
春阴黯黯压城低，乱扑帘帷细点衣。梅蕊更寒犹竞发，杨花未暖忽先飞。便思樽酒陪公议，敢望笙歌近使威。绝景坐嗟清燕隔，一篮朱白慰旋归。
止足常佳汉二臣，早思幽退谢朝绅。奉藩终乏三年最，学道才知一日真。目病懒将书卷展，心闲得近酒杯频。朝吟夕啸无厌斁，正頼贤宾与德邻。
新得亭名号翠阴，轩窗环合尽青林。定知野客先回顾，何处山禽自好音。池面有莲风气馥，城根多竹月华深。明年便作归来计，应许携樽与抱琴。
颍水箕山一腐儒，麟符何幸玷恩除。未缘秕政休官去，真頼英贤接迹居。秀麦川原知雨足，清阴池馆爱春余。坐惭老拙无施用，空下斋帷学仲舒。
白首徘徊玷善藩，惭君先解左鱼还。未同一笑清樽侧，独想高眠翠竹间。素节消余宁复壮，妄情休尽只余闲。田园雨足官无事，趣驾何妨慰病颜。
久陪法从常怀愧，再领乡州始觉荣。政事敢言前可继，宠光深见古为轻。预装白酒留春盎，旋剪红葩出洛城。两道况闻时泽足，不妨吟啸玉杯倾。
定契多惭国士知，交欢重喜故人期。莫辞日嚼千觞酒，况值春归百卉枝。披竹共寻前会处，插花仍学少年时。词章褒纪明情重，坐讽行吟刻屡移。
一夜歊炎散烈风，清和从令气潜通。诚微敢谓天心应，政拙惟希岁事丰。便有欢声南亩俗，首传佳句少陵翁。心灰鬓雪无余愿，饱食安居与众同。
禁职台纲佚旧儒，青林华屋俨高居。炎天久隔挥犀论，暇日聊脂载酒车。雨逼秋容生户牖，风回凉思入襟裾。东朝第一推调护，圣主宁容久卧庐。
窃比淮阳卧，幸非庄舄吟。政余无异事，物外得同心。遇兴倾浮蚁，投闲作戏禽。世间并出世，于我两沉沉。
寒林冻卉谁观者，繁艳清香自得之。天赋好花如有待，日寻幽径不知疲。未逢驿使空怀远，犹喜山翁亦好奇。昔岁一觞今一咏，共陶真意不为私。
大隗山前一老翁，幸分州契接群公。饮豪肯放兵先北，论合须欣水必东。坐对华灯燃宝檠，行看红艳发珍丛。良辰胜事从兹始，嘉与吾民乐岁丰。
候月纱笼合，看梅翠幄开。满城均俗乐，同闬得君来。笑极时倾弁，欢狂欲倒罍。赋诗惭善祝，凡器岂公台。
风回协气通青律，月破游氛上碧天。万盏华灯辉永夜，一犁甘雨报丰年。梅含宿润粧先试，荑展新桑手不拳。云势崇朝殊未已，坐看泽遍先垓田。
凤凰台下芳林合，鸭子陂中绿水深。不惜清光输曲沼，欲将幽韵伴鸣琴。余波及晋良惭昔，春服沿沂正在今。洗耳濯缨何足道，愿同沉醉复高吟。
夫君有奇尚，与世实相差。不饮三春酒，唯看九日花。名虽贤士籍，心自法王家。顾我何能尔，东风醉弁斜。
举俗从多事，惟君独闭关。废觞岂为戒，开卷不妨闲。小雨清湖面，飞花乱席间。应怜狂太守，心不到灵山。
再临乡国两逢春，乞与优闲荷帝宸。德薄敢同商四老，论狂难预汉诸臣。行吟水际花粘履，燕坐林间絮点茵。早晚湖波照车马，为君酌酒鲙鲜鳞。
闾里幽居几案前，迹虽相异意同然。禅书罢阅成端坐，讼牒希投得晏眠。情累已知超永劫，身名那复计当年。才疏政拙逢嘉岁，敢窃天功自谓贤。
光阴不觉成陈迹，事变何尝有定期。身外闲愁无自入，饮中欢兴未全衰。编排暑后新投酒，检点秋来合唱辞。更欲邀君浮画舫，藕花菱蔓满西池。
我道非生灭，天时自去来。交亲常在席，醪酒不空罍。默坐唯听水，闲行忽见梅。何人同此适，君意亦悠哉。
雪意凝还解，冰纹结复开。林鸦时啸侣，城雉不忧媒。造适心无碍，忘机语绝猜。曹溪不欺我，何处有尘埃。
老来事事皆抛尽，惟独忧民尚有心。深喜天公回气象，便同田父作讴吟。缘何更得闾阎暖，恨不偏于垅麦深。禅伯静中知我意，琅琅佳句玉其音。
居尘不染先生意，与众同忧太守心。两处本来非异事，一时都把付高吟。忽惊瑞相家家遍，潜助春功日日深。拥鼻临池哦丽句，水泉风竹共清音。
勇脱尘冠尚壮年，高斋图史日萧然。不教歌舞家规在，善作文章世学传。道旧每思倾浊酒，仰高徒觉愧华颠。相君昔展西陂尽，好约春风放画船。
香炉峰色压群山，仰眺频欹使者冠。江面烟波摇紫翠，佛宫金碧照晴寒。密藏幽谷梅千树，散走鸣泉竹万竿。今日顿惊尘虑尽，一章佳句雪中看。
山林曾是自由身，岂合区区入世尘。萧散未能忘故态，优游聊喜及时春。闲中浊酒偏亲我，风外飞花欲趁人。多谢鸣鸠催对雨，坐惭无术粒斯民。
五分符竹尽吾乡，圣主恩私溢故常。揽辔岂能清北道，支筇时得问西堂。湖边冻柳生春意，月下晴梅动暗香。乘兴可能同一醉，闻君筋力尚坚强。
少年初见一经横，籍籍文场蔼俊名。抗志直思追二祖，得官今乃后诸生。赐袍便欲欺芳草，贺酒犹能及落英。我亦林泉有归兴，待君吟啸乐升平。
白首昏昏度岁年，忽闻春至便开颜。溪头冻水晴初涨，竹下名园昼不关。旋得歌辞教妓唱，远寻梅艳唤人攀。如今尚有官拘束，解组归来始是闲。
三月韶华大半过，好花零谢已无多。暮年光景如残梦，浮世尘劳付浩歌。游子有时眠岸草，啼禽终日在庭柯。白头不作垂钩客，辜负春湖十里波。
庭讼萧然昼景清，每因闲暇接耆英。言诗屡奉从容论，对酒常怀淡泊情。解秩尚思嵩峤色，入朝还听禁钟声。怜君壮岁多留滞，不尽鹏抟九万程。
雪尽尘消径露沙，公家池馆似山家。翠痕满地初生草，红气通林未放花。匝岸平波清照雁，压城危榭斗回鸦。自惭白首犹圭组，此地年年赏物华。
南园卉木遍春光，独爱琼葩掩众芳。不为雪摧缘正色，忽随风至是真香。未经采折携樽酒，忍见飘零入野塘。醉客为予簪白髪，栏边几作少年狂。
临池余事得忠臣，白刃林中不动身。见义舍生安为己，怀谖保位独何人。英名在世长如日，遗像于今凛若神。一览精诚方自失，羞将累句刻苍珉。
林泉萧洒逸平生，不识人间宠辱惊。美质自全荆璞贵，嘉名长共洛波清。身虽贫约非原病，诗为穷愁似孟精。命驾高踪久无继，一时风义独归程。
老病归休得桶楼，吾庐萧洒乐天倪。北窗偃卧都何有，东阁过从亦自揆。碧桧轻烟无鸟哢，绿槐风细或蝉嘶。世间万事全如梦，岂得南华物我齐。
势利拘牵无已时，超然真乐绝端倪。家风淡寂从今见，人事尘劳与我暌。门外旌旗犹坌拂，辕间款段已鸣嘶。何当解组如初约，直与西京二傅齐。
美疢随冰释，微阳应律生。严风散余燠，密雪暗深更。预喜衔杯集，当期策杖行。知公有新庆，金奏动皇情。
谁测天工造化情，巧将红粉傅金英。武陵溪上分佳色，陶令篱边得异名。不使秋光全冷淡，却教阳艳再鲜明。瓮头消息香醪熟，何必黄花便可倾。
霜女星娥不俗情，施朱点出浅深更。平泉记上遗嘉品，本草经中注别名。气得清凉开更早，色沾寒露久逾明。今朝樽酒来篱下，不为重阳为尔倾。
鸦腹灵砂养就丹，知公不复更衰残。洛川花下经春醉，潩水亭边尽日欢。白髪高吟思老笔，青娥嘉赠伫华鞍。淮阳过客如相问，莫道闲人姓范韩。
少年议乐至颠华，作得文章载满车。律合凤鸣犹是末，尺非天降岂无差。劳心未免为诗刺，聚讼须防似礼家。一曲银簧一杯酒，且于闲处避风沙。
昔闻有客荐扬雄，清世文章又见公。奏赋独高天下士，辞荣远继古人风。怀贤不啻三秋久，置酒须期十日中。幸有红芳粧点在，可无多愧白头翁。
繁花乱委茵铺锦，弱柳交垂绿作笼。竹影入波添旧翠，桥阴横岸见新红。临觞善谑如平日，落笔佳章有古风。早乏斯文华国体，更将何术代天工。
南园百草雨中秋，把烛题诗寄驿邮。意重不辞终日看，韵强深愧隔年酬。登山屡赴幽人约，筑野犹稽圣主求。命驾幸无千里远，春湖舣楫待君游。
闻君初欲挂冠缨，便构兹堂不日成。桐桧茂阴归后得，烟霞高兴坐中生。禅心皎月通宵静，诗思寒泉彻底清。十五年来饱闲散，纷纷人世自浮荣。
严冬温气袭人间，忽听繁声慰病颜。从律好风千里至，执权真令一朝还。顿抽陇麦全如揠，欲绽江梅已可攀。主尹勤民嘉岁望，径携歌鼓乐幽闲。
丛头金菊层层闹，木末丹花艳艳红。美景岁时暌寿斝，流光朝暮阅疏钟。诗成洛社腾邮置，梦绕伊川捧杖从。早晚安车来就第，樽前重奏喜相逢。
熠熠萤光草际流，及时高宴落霞洲。繁弦急管宜清月，细蕊浓芳艳晚秋。飞鹭欲来迎画舫，跳鳞如喜脱金钩。知公加数为醇酿，应许闲官烂漫游。
久治孤学慕轲丘，投老还乡寡所求。蓬荜随缘安静默，林泉乘兴访深幽。高门此地成君志，方驾何时写我忧。白首故人知所待，一竿同钓鸭陂头。
杖策乘缘利有生，闻风犹得耳根清。去年俱是凝然体，存殁徒伤妄者情。灵骨不随烟共尽，真心常与月孤明。世人欲识泥洹路，问取师今第几程。
向晚低云还作雨，稍寒飞雪又随风。新芽展尽枝头绿，落蘤飘成水面红。身外有名皆是妄，杯中无物未为通。扁舟少待暗阳放，西阁何妨一醉同。
山鸟凡禽处处鸣，独怜清啭久无声。起从岩谷春风晚，飞过林塘霁日明。不为好音轻俗耳，自逢真赏动诗情。少年乐事今抛尽，节物催人只自惊。
堤边杨柳无穷碧，亭下芙蓉四面红。岛影低回明镜里，荷香浮动绿樽中。清心不厌飞山雨，动髪时欣过水风。鼎足坐谈非俗侣，不归名教即真空。
眉秀瞳青却少容，精神强健几如公。相逢细雨开篱菊，自愧繁霜满鬓蓬。谈道远追西域祖，题诗今得少陵翁。锋车北去归何日，且愿从容一笑同。
春风吹袂逾嵩岭，秋雨随轩过颖亭。达理偶同无剩语，论交虽晚便忘形。两株枯木同危坐，数朵寒花伴独醒。鸭子陂头好光景，几时重见聚华星。
清霜雕远木，潩水溢西陂。画鹢凌空界，鸣鸥矫翠漪。菊残犹可折，竹密不容窥。物我同真际，谁当惮四知。
云凝野旷接高低，切切寒侵使者衣。客路怳惊霜鬓改，家山回望玉觞飞。更添宿雨催花润，未放春雷起蛰威。柳色压堤清溜满，舣船持酒待君归。
高冠趋尹君方掾，促席迎宾我已翁。交态不忘平日厚，歌声犹似少年工。映阶露菊秋吟苦，盈筥霜榴岁问通。每与东邻话知旧，白头强健几人同。
高堂六月苦炎曦，雨逐轻雷过后池。水面凉生跳赤鲤，林端声寂语黄鹂。翠深岸筿无风乱，红重蔷薇到地垂。清景虽嘉欢意少，白头支策坐题诗。
红芳落尽鸭陂边，白首伤春倍惨然。自愧闲官消永日，独吟佳句想当年。早休诸吏眠斋馆，时引双童上舞筵。闻说年来亦归兴，琳宫仙籍旧无员。
冻水迎风解，芳芽逐日新。不惊身渐老，还喜物皆春。髪短频添雪，心虚不受尘。鸡豚如有燕，莫忘社中人。
胜事常归蜀，奇葩又验今。仙官裁样巧，彩笔费工深。白岂容施粉，红须陋间金。不嗟珍赏异，千里见君心。
病起思遐眺，兹楼寓一欢。烟芜连雨脚，秋稼入云端。惊鹭衔鱼起，饥鸦啄果残。凭谁图好景，画手世无宽。
世事真千变，年光又一新。举生皆是幻，熙我莫如春。啸傲盈樽酒，诗书满席尘。园林已芳意，悬榻待高人。
寒威暗袭春和去，坐拥重裘仅自温。对景直须忘适适，随机聊耳不言言。兴来一笑非缘酒，道本无忧岂在萱。欲与何人论此意，竹风松雪满西轩。
平池旋涨西山雨，密竹频惊北户风。垂箔屡销檀炷紫，出门时看杏梢红。酒成岂见甘而坏，花在须知色即空。只怪雕章今日至，不知清醉昨宵同。
麦苗黄熟稻苗青，饷妇耘夫笑语声。楼上清风帘箔静，田间白水鹭鸥轻。展亲会集从容乐，娱老讴吟放旷情。羽孽渐消民食足，更无余事计亏成。
楼峻城千堞，堤长竹万竿。草芽生戢戢，花蕊落漫漫。走笔狂吟放，扶筇醉步跚。屡回宜舞袖，甘著堕游冠。野老来窥坐，沙禽不避观。两行桃艳暖，一道柳阴寒。纵棹非寻戴，掀车免效栾。官曹嗟倥偬，农事闵艰难。急景三春好，浮生几日欢。康强直行乐，此兴不应阑。
沉阴消尽见春和，初放扁舟溯绿波。水际踏青怜日暖，林间举白为花多。狂从田妇窥篱看，醉任家童刮鼓歌。年少纵欢饶点检，老欢终不挂谁何。
又从邻舍客，来折主人花。游处当年似，悲伤老去加。兴长歌易放，情密语无哗。归路生残月，春风醉袂斜。
吾交作尉地，南望一淹留。岁月催人老，山川记子游。向城非昔勇，遇物更春愁。独喜高阳近，岚光逼马头。
云阴开剥日光穿，和气随风近酒船。湖面波清浑见底，楼头山碧自生烟。兴长不忍回孤棹，歌懒才能逐缓弦。因子樽前话归计，醉魂先到岘山边。
一夜严风结素波，盍簪宁避晓寒多。范滂揽辔方清俗，墨子回车岂恶歌。云外雁寒惊岁晚，林间鸦语弄春和。知君不久承宽诏，始奈红裙绿酒何。
持梅况酒诚为得，对雪看梅始见真。失素定应潜送腊，露红如欲巧矜春。神凝姑射今仍在，云覆巫峰晓更新。谁识仙家事严秘，舞妍妆靓不传人。
荆州解绂十经春，回梦青林绕汉滨。霜气轻寒催柑实，渚波余润作甘津。僧园采掇宁论数，客路奔驰竟占新。雪意垂收高会缺，分金聊助席间珍。
南圃携樽数，西陂纵棹同。除书褒晚岁，归驭觞西风。节物萧条后，交游寂寞中。何时还一笑，池上舞惊鸿。
远色分诸岛，清光湛一陂。鸟行排夕照，竹影乱风漪。道体烦摩撮，禅心绝占窥。由来输范老，佛法不曾知。
朝言民事两无裨，谢病还家独掩扉。散髪时从溪叟乐，荷锄仍逐野农归。山当楼槛千螺髻，柳绕湖波万羽旗。雕鷃逍遥各天分，抢榆何意著云飞。
喜公新就好林塘，方驾来游属盛阳。广厦阴凉回暑气，平波炎赫变秋光。酒中未免分清浊，身外何曾校短长。地胜人高多乐事，须知洵美是吾乡。
竹阴回抱柳阴敷，石色青青润不枯。暂到已经风力劲，更清须待月轮孤。波涵天影迷高下，云覆山光变有无。暑退疾清人意健，纵吟狂醉是良图。
山色青螺髻，清波绿鸭头。已欣春事起，那问岁阴流。玉蚁新浮盎，金鳞恰上钩。衰年怯多酌，尤怕范家瓯。
才疏非所用，身退此其时。静默安虚室，忧虞履薄凘。景和闻鹊稔，花近候梅知。杖履从兹数，非公孰与期。
湖上和风艳翠漪，柳枝摇动草芽齐。珍禽彩翼嬉晴日，游女红裙上大堤。新试画船浮鹢首，却惭美盎乏驼蹄。喜君不负持杯约，正是桃花水满溪。
杨花飞尽叶成阴，坐阅啼禽百种声。戴胜催耕当是月，杜鹃遗恨岂今生。及时燕乐风骚急，感物伤嗟老大情。自笑拙艰成底事，十年不听上林鶑。
月上朱楼角，风摇翠筿层。传声回步辇，满目烂行灯。箫鼓千门沸，弓刀万马腾。诗翁怀盛事，眉雪惨霜棱。
禁户千通鼓，天街万点灯。怀君莹如玉，驱马不嫌冰。乐事看流俗，狂游记旧朋。回思真梦幻，不待访林僧。
少陵昔日富辞华，愁见飘零万点花。写物高才从古少，伤春情绪此时加。恨无巧语谗风伯，直欲狂图系雨车。莫怪晚来觞屡釂，白头判得醉流霞。
昔叨符守访乡评，守节安贫得水名。道在莫嗟为邑晚，禄微须喜及亲荣。风吹白菊篱边别，雨落黄榆塞下行。善抚疲羸修分职，边庭无事正休兵。
处仁由智古常然，贤者宁同聚所寰。植木便知如渭水，结茅仍得见箕山。杯深不许嘉宾诉，花小须防稚子攀。投绂归来无异事，许公诗酒断生还。
桐叶翻飞荷芰香，好风吹暑作清凉。便惊帘幕生秋气，径促金丝尽羽觞。浮世已谙身是幻，高歌莫笑老仍狂。知君不久还符竹，烂醉犹须教十场。
重迁岂是贤人累，乐内非期俗子夸。万瓦生烟新起第，一经消日旧传家。浮舟共爱清湖色，披竹时寻曲水涯。未信闲中无事役，隔年贪看别都花。
十年灯翳视浮荣，兀坐翛然槁木形。别后情怀非往日，老来光景似流星。厚恩未报心徒赤，多病何从髪复青。一览雕章思旧好，忽如醒病得初酲。
逍遥堂下去年梅，还向春来撩乱开。白髪每思同泛客，红芳应怪久停杯。鸭头新浪暌游泛，鹭羽遗民寄剸裁。闻说铃斋多暇豫，何时度曲逐风来。
飞尽杨花见绿阴，飘然轻盖返家林。野堂泥落归双燕，纹簟风清戏一禽。秀麦柔桑皆有望，高轩华衮久无心。知君自得闲中乐，早寄新诗别后吟。
十五年来自在身，晴天万里见孤云。闲中密迹常同俗，老去忠言尚爱君。一坐精神归素发，两行歌舞避红裙。早梅时节华灯夜，日伫车公共醉醺。
北顾兴王府，东瞻象日畿。稻塍常借润，黍尺讵能晞。鹭浴菖芽短，鱼跳荇菜肥。乐亭初置酒，试舞旋裁衣。逸冀相从老，冥鸿自在飞。月游刳小艇，雨钓筑新矶。栽插期春事，追游惜晚晖。气同均我尔，道胜绝从违。安燕兴棠棣，艰勤陋采薇。如何宋中散，留滞不成归。
忘机人似汉川阴，取友从来亦断金。华屋万楹开里第，清池十顷是家林。笙歌喧甚犹能默，觞斝飞余不废吟。便欲与君从此适，藕花风外一披襟。
浓阴开积晦，和气散余凄。碧爱城阴草，红知花下泥。啼鸡一声尽，归雁数行低。溪路桃争发，须防去棹迷。
池上朝来玉露零，檀心先向日边倾。侧金巧样新成盏，蒸栗温姿始号琼。芍药未应推艳品，牡丹须合避姚名。秋花碎琐谁能数，醉眼逢君亦自明。
春花夏蕊已飘零，秀出秋芳一朵倾。禀赋定应全得土，遮围须合尽雕琼。鹄衣照水匀颜色，仙袂无尘莫壮名。应笑菊花妍意少，篱边冷落伴渊明。
华构经营不日成，宛如图画著丹青。温貂密坐浮香篆，绿蚁盈斟照弁星。得地新篁皆袅袅，凌霜修桧自亭亭。祝公眉寿长康乐，不学痴人事醉醒。
鸭子陂边昔并游，别来频见藕花秋。十年已惯身萧散，百里空嗟手滞留。道在岂常忘塞马，机闲真可伴沙鸥。平时几案应多暇，还有妖歌近耳不。
郎官高会一时贤，胜践幽栖近接联。敢论怀黄夸故国，聊欣垂白上华筵。同心况是论交旧，二首何疑贵老年。东里作诗成故事，明珠当尽落吾前。
乘槎天上客，脱帽酒中仙。谈笑非俗韵，欢欣忘我年。浩歌轻白雪，密意得青莲。诗就西楼月，留为好事传。
欲识真空理，须明动用间。色心全不碍，生死岂相关。卷箔凉风动，焚香昼景闲。回头大行路，满目是青山。
乍去炎氛浊暑中，高怀幽事不如穷。乍怜老竹梢云碧，已见新梨著露红。回雪舞腰来洛浦，仰天歌韵有秦风。雄图壮节消磨尽，所得清樽一笑同。
少年嘉誉冠诸生，白首青衫仅有成。千里辛勤州县职，一觞凄惨里闾情。家临颍水花催发，柳绕长堤絮扑行。寸禄折腰何必去，道存心在即渊明。
锦衣赍钺耀当年，心在王家迹在边。论议每先诸将勇，规模仍袭仲兄贤。一朝华栋飞翚动，四坐清觞插羽传。欲赋酬章惭懦武，白头终日诵尘编。
地传槐大井泉深，昔侍先庭此镇临。奉使共成三世泽，思亲还怆百年心。怀金岂足骄颜氏，抱瓮徒劳拙汉阴。抖擞尘中千万虑，海风高处坐披襟。
伤思易子闻前戒，务学求师是至言。岂有车鱼延上客，欲将诗礼示诸孙。青衿散后人千里，黄菊开时酒一尊。壮岁雄图当自勉，未应长啸入苏门。
南陌西陂趁物华，归来扶杖重咨嗟。绿罗浅淡新开叶，红玉玲珑半谢花。泉溜拍池初跳鲤，柳枝含雨不胜鸦。啼禽亦有伤春恨，百种鸣声到落霞。
林塘潇洒夏阴初，翠窦红芳助燕娱。不用俗音流乐府，自期仙御下蓬壶。金跳巨鲤开纹浪，雪洒群鸦度绿梧。日落人归尤胜绝，篮舆回首尽城隅。
韶华已过半，感叹固多同。万室初藏火，千花竞笑风。林光高蔼蔼，山气远葱葱。洒泪松阡里，伤心白髪翁。
共喜忘怀势利间，每逢嘉景便开颜。梅花冒雪轻红破，湖面先春嫩绿还。浮蚁浓来当为釂，冥鸿高举不须攀。我惭习气欢狂在，未及仙翁一纪闲。
常记当年并马鞍，翛然无事世尘间。独怜交契如君少，仍喜官曹共我闲。却顾旧游空岁月，欲传佳句邈河关。从今会合尤须数，此别相看鬓已斑。
翠木珍丛百亩间，我来虽晚及春残。未嗟流景飘蓬疾，犹喜余芳对酒看。斜照舒迟明埤堄，清阴迢递覆栏干。凭君莫剪高花尽，留插游人醉后冠。
故人一别两重阳，每欲从之道路长。有客忽传龙坂至，开樽如对马军尝。定将琼液都为色，疑有金英借密香。却笑当年彭泽令，篱边终日叹空觞。
买得田园便退身，世间今作自由人。不争路上风波静，无相光中日月新。红叶委阶非异物，碧峰当户见全真。知君未放狂心歇，兴在陶公漉酒巾。
枕石漱流尘外趣，随缘应物谷中声。更无宾主能酬对，自有儿孙可使令。万古清风归法语，一轮明月伴经行。鳌山成道知何日，时伫雷音警妄情。
朱颜绿鬓尽才良，永日逍遥宴此堂。乐事已先桃艳动，欢情仍共雪花狂。梦中身世知虚实，醉里光阴任短长。荣辱誉非那复问，无何有处是吾乡。
胜地名蓝代有人，惟公传得国师真。苍崖翠壁风流在，杰阁隆楼指顾新。半死半生排俗世，一颦一笑是家珍。欲知闻法诸天喜，庭下于今有瑞筠。
哭兄悲友老来情，默默终朝究道精。双毂幸回贤者驾，一觞聊展故人诚。身随风力常无住，辩若河源每自倾。早晚东城见华屋，与君垂白话无生。
青帝收寒岁令回，彩幡今胜下天来。人声恺乐归歌缶，风气恬和拂寿杯。髪逐时光明似雪，心谙世味冷于灰。西堂梅蕊今年晚，应待安舆到始开。
松柏无心自后凋，此心无物更寥寥。伯夷岂是归周晚，孟子空嗟出昼遥。谈道每嗤犹有待，当官常欲取非招。荒园寂寞无谁语，兰菊幽香没艾萧。
晨兴出户望，一色四方齐。旋委清池失，偏欺翠竹低。杯深怜绝景，毫健得新题。丽藻思风絮，衰颜怯冻梨。
华髪苍然亮直身，谁将彩笔欲传神。论功顾我常流汗，好事烦君为拂尘。汉阁寂寥班氏赞，伊川潇洒白公真。怀贤却坐酬嘉句，空觉中郎善愧人。
戕性伤生俗所同，人间今见百年翁。无稽不学公超雾，有待犹嗤御寇风。心到灵源千虑息，气随真火百骸通。临觞不用嗟离阔，达者相忘道术中。
孤身万里逐流人，两见炎洲末利春。勋族每蒙朝念旧，圣恩方与士更新。忘忧自有禅心静，御瘴无先道气醇。傅野为霖非我事，愿闻雷雨跃穷鳞。
万里多仁德有邻，故交仍珮左鱼新。欢娱每恨流阴驶，谈笑几还太古淳。浮蚁生光盈寿斝，惊鸿取势落华茵。题诗寂寞高眠冷，笑杀尊前起舞人。
精祷潜通上下神，恍然佳气一朝新。隆楼杰阁偏宜晓，槁木残荄尽变春。有客裁诗传锦段，谁家度曲试朱唇。相思不得相从乐，虚作箕嵩无事人。
愧无奇策辅吾皇，乞得闲官老故乡。壮志未甘悲白髪，欢情犹看舞红粧。长歌不计闲光景，吟苦难滋旧肺肠。多谢同心二三友，每传佳句挹华觞。
止足嘉言每念兹，不应华髪叹归迟。非关启第夸三战，直为营巢欠一枝。盛放清风来北户，细分鸣溜入西池。十年契阔多遗恨，今日欣同仲氏篪。
人生大节在行藏，七十归休有旧章。红旆碧幢虽帝宠，紫嵩清颍是吾乡。老依莲社心冲寞，梦绕榆关路杳茫。何日安车解归鞅，浊醪鸡黍晏东岗。
十年三退卧吾庐，解组归来始定居。数亩家园荒杞菊，一池秋水拂龟鱼。临花对月难忘酒，咏古怀贤不废书。更欲两忘真俗累，逍遥常御白牛车。
水际茅亭竹下庵，清谈竟夕不知厌。伽佗善巧何能继，经藏幽深亦许觇。额内珠存虽本有，眼中金落复谁拈。圆通到日如相问，为道春来米价添。
与君仍世接游从，造次相敦德义中。善继家声名父子，不追时好古人风。流光岂受长绳系，妙道才容一线通。待得铃斋民讼简，更将此理问庞公。
敏学高文俊茂身，少年今见鲁公孙。明心早得无生意，清耳常闻有味言。绿鸭陂中春纵棹，芰荷池上雨移樽。临分有赠非他物，声利精忘道始存。
谢事归来老白头，杜门终日绝营求。顾惭义礼非先得，窃幸英豪许并游。介寿又逢春酒熟，贻诗常骇暗珠投。自惭筋力难为礼，不及低回奉献酬。
亮节金坚气玉温，入登廊庙出藩垣。谈经每尽先儒意，议政居多长者言。恩恤疲羸蠲重赋，礼加耆耄屈常尊。白头但祝公归早，南陌东陂并短辕。
诗来增我思亲念，愁对秋山气象高。糁糁黄花惊节物，东篱徒有鬓萧骚。
尘土装怀不可论，伤心夏凊与冬温。西风南涧萧萧竹，犹有范翁时到门。
踏雪寻僧已是诗，更将书册试同披。名高直隠江西社，五字非君熟和斯。
当年权可气横秋，此日匡山亦雪不。莫恨禅床人寂寂，可论书院鹿呦呦。
谁家绿展窗前叶，何物清成池上花。叹息陶斯为模写，要须随兴寄无涯。
华发差差从满颠，形神才释自蹁跹。角巾东路浑常事，便驾柴车亦可怜。
秋深剩有十分凉，好理平生书传香。见说江西多胜士，吟成风雨近重阳。
得将胶扰一身藏，吴是他乡蜀故乡。从昔衰荣无定在，山林钟鼎两俱长。
禅门底用金仙偈，道室空多玉笈书。知我者希斯我贵，身心如此可踟躇。
家食何如禄万锺，梦回珂辔响玲珑。书生习气初无恙，只怕勋名不贷公。
连朝晴日破层阴，下泽翩翩兴愈深。水际风翻沽酒旆，静看飞鸟过平林。
不须万里羡侯封，且把千诗一抚松。野步何人知此意，仙家寒露湿芙蓉。
寻诗得酒坐闲亭，秋到骚人独用情。犹有黄花看著眼，悠然风味忆渊明。
鬓丝禅榻纸窗西，柏子烟中落景迟。莫问少年涂抹事，病余那复解题诗。
薄寒侵晓露华明，不信人间有许清。行遍西郊草堂外，老怀浑不负秋晴。
少下归帆上石梯，高风虽在后人迷。倦怀冷坐客星阁，烟雨漫山觅旧题。
孟郊有句散愁端，墨妙犹能待我看。试问新秋能几日，栏干一叶已吹寒。
行藏知在倚楼间，雨际烟峦接九关。著脚既高心自远，问言何似岳前山。
隔帘花过叶初青，一段清和倚画屏。已是春风生昼寂，小楼新月更亭亭。
常恐尘埃满面颜，水边门户喜常关。苍筤亭上南屏下，天遣幽人入座前。
菊花开处即重阳，常忆苏仙共酒觞。霜后撷香尤可玩，唤回佳致有篇章。
秋到黄花强自宽，琴堂犹得往来闲。世情原与诗情背，只许闲人老眼看。
道爱堂深风满林，一由华发半欺簪。主人记取从容意，三客无他只苦吟。
溪头拍浪鼓喧天，惊动山翁一觉眠。且喜和番征战息，儿郎赢得鬭龙船。
高隠春山意颇浓，眼明四海有无中。凭谁唤取为时用，横带东华醉软红。
自觉颓然已白头，尘尘何地不周流。从渠胶扰蜗牛角，连雨清寒正麦秋。
山田喜雨厌晴霞，想见污邪欲满车。客里从今无贵米，饭余赢得去煎茶。
十日山头有雨云，小楼凉意满纱巾。清湖一带水常绿，空映往来行路人。
青山常对我轩窗，更有澄江作小堂。今日尘埃无自奈，且乘凉雨卧行床。
云白天青怀玉山，森如束笋杳难攀。章泉章丘不百里，是二士者居其间。
云白天青怀玉山，应真留影与僧闲。安得务农息战鬭，老身长子从鬓斑。
近年交友已相安，只要山林保岁寒。珍重茅斋徐处士，有诗犹许寄来看。
天寒岁晚山黄落，只拟西湖可探梅。霜重雪深浑不管，一枝青浅为谁开。
雨余千里得安眠，凉翼条苗绿满川。郡幕有贤时自熟，不劳水利问农田。
文字工夫胜镂冰，眼边犹信耳边声。暗中摸索曹刘在，尝鼎酸咸不待烹。
乘凉一雨过城扉，促膝应看玉屑飞。名下无虚真雅士，清谈可饱弗忧饥。
云连山色晚青苍，雨激平畴土气香。清入断畦才汩没，黄流别港又弥茫。
得诗得雨百忧宽，散发林间久不冠。读尽名章转搔首，静看簷溜落惊湍。
樟下临岐树色分，风沙吹日暗车尘。寻思何地无幽兴，不在山林只在人。
投老宽闲寂寞滨，将身隠兮又何文。暂时相商相征逐，留与江东日暮云。
一片溪流一片山，世氛元自不相关。松溪直上山头洞，僧亦何能识我闲。
因酒从容意已仙，白沙翠竹记同船。停杯更在斜阳外，此话他年尽可传。
十日之间我欲回，仍于真隠一尊开。东游西泛多情致，应喜其间得句来。
一亭寒美老弥明，闲里经春自喜晴。拄杖披衣随处歇，有时应觉意和平。
求田问舍可成家，拥鼻东山又有涯。今古经营几人物，辋川图画玉川茶。
经年归住水南山，满眼高林猿鸟攀。尽日无人开竹牖，有时呼仆扫松关。
遯于荒野乃闲人，胶扰其谁不染尘。乘兴相过事幽讨，从来高会祗荀陈。
煖翠浮岚不可摹，画师徒自费区区。吟边若解收拾得，始信丹青一笔无。
山中石涧正冰冷，愁绝江梅满树花。王节随晴尚能句，幽怀无复怨年华。
风月斋前岩桂开，细吹流影两优哉。主人定自相料理，那有工夫问客来。
尽以清才一笔收，是中宜夏复宜秋。章泉水老唱和汝，长望我心生许愁。
空斋秋净尚何须，梦草池塘句欲敷。风雨对床元不恶，更看春霁画江图。
怕向帝城寻子公，官余且自策闲功。若论杜集黄陈事，我爱东平巩睡翁。
驰道人行响动雷，五更推枕重徘徊。归家细咏朝阳句，不记曾经省宿来。
持蟹重倾酒一杯，晚钟寒色共徘徊。近年得此于人少，公不招呼我亦来。
相逢一笑浙江滨，朝市谁云喜脱身。指点乡关有滋味，诗来尤足洗缁尘。
诗可寻时酒可呼，幽闲何事却关渠。更烦一枕邯郸梦，若辈营营未必如。
幽讨荒寻本不艰，强生支节在其间。请君认取朋从意，风雨何如做涩悭。
人生烟灭等飞灰，满眼吹香总是梅。不道诗来能解此，得徘徊处且徘徊。
遥遥山囿井泉傍，花气蜂翻蝶作狂。一阵晚风相著莫，剩题幽句未全亡。
老梅如对古衣冠，一点浮华了不干。横隔片烟宜画取，萧萧休待雨声寒。
涧边亦有树空明，尽日吟哦状不成。忽得好诗天外至，扶摇如跨九霄程。
开恍如斯落更新，寻香逐色转精神。直须一夜风吹尽，到底孤标不负人。
诸贤送我入章泉，问讯泉头不老仙。更把一杯同醉倒，闲忙出处本忻然。
日月推迁事转新，百年同尽草栖尘。纷纷遮莫相欺得，一首闲诗且送春。
青山好处杜鹃知，芳草离离正绿滋。我已颠狂无藉在，又随名胜学题诗。
南池风物尽可玩，常记春时踏雨行。一自花飞柳叶暗，不知贴贴莲荷生。
常笑空山草木繁，萧萧柏偃与松蟠。有来领畧东风里，便觉鸥盟转不寒。
自是伊人得宝书，兴酣聊顾我闲躯。世间臭味初何似，玉雪胸怀咳唾珠。
东望水心生海云，谁云孔氏是知津。其为名世元多少，到处非干欠士民。
小轩何物伴吾幽，老眼粗官畏得秋。片段白云吹作雨，又看新叶上牵牛。
南豅山里寄梅诗，谁信寒花野外迟。幽处折来我无爱，春风已是隔年期。
经行宛转动吟肠，想见箯舆自撷芳。芳亦于斯知句好，人应藉彼发花香。
奴人满把和诗到，城市林园未放时。分饷治中君得句，载酬泉上我非诗。
钱塘都会正明春，和气祥风动八垠。当殿牙牌报班到，玉阶方寸引贤人。
江浙都来得几程，风潮声里是樟亭。春膏又动一犂雨，华发相看眼自青。
鸡笼隠隠富春山，犹有孙郎作许闲。失喜流传和三绝，暗中摸索得窥斑。
苦觉今春雨易晴，蚕忙颇早麦垂成。周遭两县相望地，不但归田望岁情。
纷纷寺观占溪南，不是瞿昙即老聃。何有闲人更周孔，况兼巷语鬭街谈。
晚风湖面看渔钩，尽日相欢得胜游。题罢新诗倚兰棹，一天斜照总宜楼。
冰玉胸怀隔几尘，下帷犹复擅诗声。人间是处堪娱意，南北两山湖水清。
漠漠春从沙际归，野梅官柳杜陵知。风和弄影生香处，常记幽闲小醉时。
心情虽在语皆非，强写春风不似诗。一雨小楼烟淡淡，满山斜日树离离。
老怀风雪往来时，山与溪皆合赋诗。又是梅花苦无绪，喜闻七字满篇奇。
春山岁晚成良集，不但杯中酒圣贤。一局棋声转歌扇，醉和归梦入梅边。
放身沧海畏人知，除却梅花未欠诗。醉固浑涵醒更爽，我生何特不儿嬉。
幽深挈杖信偏宜，更酌新词翡翠巵。带郭路随寒水断，雪松云竹见藩篱。
风竹雪花建簷瓴，只道愁霖耳畔鸣。破晓起来林影动，一山禽鸟已春声。
纸窗平旦欲熹微，数挽颠之任短衣。只恐有诗无落句，雪车冰柱古来稀。
北邙新旧只累累，何惜心怀不醉归。是处人家作寒食，海棠初发杏花飞。
破晓鸣钲催彩舫，近昏吹笛认旗亭。诗人也作联翩去，只此游人眼觉醒。
太湖渺渺浸苏台，云白天青万里开。莫道吴中非乐土，南人多是北人来。
吾家同出郓州梁，冷落江南各一房。梅下水仙京洛种，吟成应话故园香。
风送潮回沙地干，船头山色自相看。凤城回首三年梦，一笑新秋转薄寒。
三篇怀友赋新诗，浑是经书有德辞。须信胸中本泾渭，交游不为俗推移。
展转寻思读此诗，情文俱尽见于辞。为公行坐沈吟久，不觉床间日影移。
恨无佳句答情诗，搔首如何措一辞。知道春风动归思，篮舆山路想频移。
休论玉蘂发唐昌，入眼何能易比量。晓露未收寒露下，无风亦自有幽香。
风前月底尽幽通，影落香濡杖履中。几度吟来吟不尽，但知老树更穹窿。
未开宜雨落宜烟，只占山岩已自贤。白石中间写泉水，何须物外觅花仙。
城中有客占林园，应据枯桐入梦魂。秋日肯忘东里赵，年时曾醉永嘉潘。
雕零四海几人存，一一皆为我所尊。物色依然赋丛桂，谁知潘鬓老儿孙。
山回溪净气尤清，落水声中反独荣。日照月移俱可玩，株株根畔古苔生。
去岁西林湖寺中，野僧曾与咏晴风。一时潘盖姜同饮，今日相望我秃翁。
吟尽清诗花自开，中秋宜共月徘徊。京尘抖擞岚生润，忘却年光过眼催。
待以繁英荐夕餐，分明书室是芝兰。从来正色黄尤羡，俗眼从他强爱丹。
流转风光恨不迟，伤风病酒只花知。海棠红外梨稍白，人倚栏干忆旧期。
著意酬春得句迟，闲愁未必故人知。五更满院吹风雨，急起成章与子期。
夜如荒远吠何频，不觉京华旅食贫。试拥残书对灯火，门前应有往来人。
短桥平水树清深，树外云生漠漠阴。衣带冠緌半尘土，少凭书几到诗情。
其后凄然忍寄诗，寄之谁复读于斯。章丘木落风月冷，手泽应须留与儿。
从前常怪复然灰，入手清诗且剪裁。拟待高楼同问月，一关新禁莫能来。
有怀佳伴每忻然，岁晚相看不待言。应笑老身山涧曲，年年炙背只晴暄。
未成雪片渔蓑句，空对梅花铁石肠。穷巷萧条人独卧，暮云零落鴈分行。
山中正苦风雨夕，送酒白衣何处来。洗盏开尝醒复醉，翠微堂上若人哉。
东游西泛秋凉后，深密正寻苔竹家。一段风流谁远饷，诗清应为煮芽茶。
指点苍茫句欲成，山中滋味水边情。须臾数点黄昏雨，更看弄云微月生。
晴霭分明是画成，淡容轻态最关情。鸟声不尽蝉声起，花影才收竹影生。
雨熟西畴万宝成，新凉歌吹见人情。田家老瓦盆应在，打谷归来酒兴生。
青入灵山玉削成，群峰罗列有心情。眼明忽卷孤城雨，风定白云浓淡生。
桂树团团翠簇成，凉天佳月九秋情。根濡宿雨枝头润，细蘂传芳分外生。
竹枝梅蘂映松林，不是年年著意深。君有清尊可无醉，春晴赢得看花阴。
造物于人大有功，昭昭在上是玄穹。洞章定奏长生箓，勿药诚从一念通。
满窗风叶送新凉，人在红尘巷里藏。午坐岸巾初睡足，更呼茶椀净烧香。
丛生闲得把檀栾，岂待修治结束看。笑倒街头夸卖者，陶家真意已摧残。
秋来何物伴吾真，药菊甘香最可珍。见说缭潭人不老，肯随杂色鬭时新。
报政冰溪岁晚时，清心余韵忽横枝。仙坛观上陵阳子，化鹤千年华表词。
雪后园林春已来，亭前花为醉翁开。暗香一阵知多少，徐步凌风索笑杯。
名高二相虽陈迹，犹是官梅玉雪风。吟到金华侍臣语，不妨包括锦囊中。
常恨春浓不赋诗，诗成却怪得春迟。春风漫蹑登山屐，兴入青春若素期。
君侯锦绣作肝肠，句到江梅韵更芳。自要逢花试陶写，从教弄影与吹香。
雅志东山事事宜，爱闲幽讨过桥时。世间儿女那能识，一段风流总是诗。
经年来往诵公诗，眼底虚名莫问迟。既见梅开且哦句，岁寒风度与心期。
清愁花恼苦无觞，涧谷空吟野树芳。不分水流烟湿处，腊前年后扑人香。
雨收风外起晴丝，满地飘零积雪时。知道传呼有旌旆，行春无处著清诗。
层华旖旎正关春，正苦无诗与写真。持送平分风月手，果题香草属幽人。
健笔幽葩总是春，非公高韵孰全真。要知草野多凡卉，不过桐门无此人。
菊花虽已过重阳，犹有余英可荐觞。黄白浅深知几种，要闻高论试平章。
共宿施村一夜霜，晓扶舆去路犹长。如今又到章泉水，准拟诗家旧债偿。
襄阳耆旧今谁记，祇有庞公在鹿门。白发江南两兄弟，瑞峰山翠锁深村。
新居曾写碑千字，更觉闲情入老严。珍重主人留食炙，摩挲贞石我何廉。
天与诗人月一轮，楼高偏照镜中尘。夜凉翠袖翩翩处，应问行藏独倚身。
南剑溪头黯淡滩，山城五月水声寒。凝香应更解悬榻，席上郑虔同此懽。
往来涂路武夷边，无复人寻九曲船。我老君回向何许，故情前梦只依然。
蟆颐江水小罗浮，梅术花时踏雪游。五字七吟天一角，东南何处是皇州。
三人唱第记曾看，往事流云话亦难。蜀道有诗犹寄我，才情何不溺儒冠。
相望於潜信宿中，为吟赵句忆坡翁。如今文物依然在，賸欲褰裳一笑同。
麈尾缘尘已一年，北关门外夜行船。萧萧秃发深秋影，心往形留只慨然。
新凉吹到数行书，香入岩花麝不如。知我京华老无力，满壶清酒载勤渠。
繁阴清影下黄鹂，想见虚堂昼寂时。试拨吏文危膝坐，篆香无与细风吹。
新辟书帏定自如，眼前纷列不关渠。陶公楮大从容处，酒薄囊悭还饭蔬。
雨散风生涧水鸣，倦扶藜杖看山行。故人正在干封邑，何日唤之来耦耕。
南团知道过干封，得得村来语笑同。急雨颠风惭宿约，能留两夕见清风。
相望春时又两年，深居山舍想幽便。故人生死惊零落，排遣寻歌付酒边。
云锦溪头玉石村，白苹风起浪花痕。何时载酒寻诗去，醉弄扁舟倚树根。
含笑花开寄一枝，要来山里伴清诗。儿曹识取香浓处，全似人家酒熟时。
曾约西林看木犀，望穷云外只空归。十年又见秋风好，未觉幽芳一梦非。
姜盖潘同看木犀，故交零落竟何之。如何花满西林树，犹有无怀可寄诗。
历历西林旧木犀，何如萍际素秋时。小楼曲角瓶簪处，花恼香魂只自知。
幽兰新笋为谁来，想见山居一一栽。春日迟迟风淡淡，几番成竹几枝开。
十年作别信多时，失喜寻思得旧诗。和韵且寻人寄与，不同香味两相知。
葛岭人家抱朴翁，鶑啼燕语正东风。帝城只在湖边畔，都付伤春病酒中。
南屏山下小园东，便做迁居也不同。昨日晴和今日雨，幽怀何地不春风。
闲花羞对去年丛，君正青春我秃翁。夜来一阵催花雨，二十四番花信风。
麦气初生露气清，晚风吹得杜鹃声。山深尽自可萧散，道是无情如有情。
灵府清寒梦境开，浑涵万状入诗来。章泉此老闲拈出，忽到窗前疑是梅。
人是梅花梅是人，似谈如见景常新。花香直入人肌骨，寤寐成香孰比伦。
熟醉春山许著身，夜何其后转逡巡。纵翻旧话拈新话，未叹今人笑古人。
薰风小寺驻征鞍，不问人间行路难。酒力渐添诗力健，芙蓉空自叠高寒。
吟到西湖诗更清，路经严濑想舟行。春风细雨潮回处，好泊徐村入帝城。
荣宦重来十数年，管弦深处百花天。云飞咫尺璇霄去，给札西清听奏篇。
延陵有客正同僚，千里相望意已消。功业文章付杯酒，孤山东畔问渔樵。
涧头薄暮看桃花，忽见高人来过家。一酌扶藜村坞去，夜清灯火思无涯。
恨不追随到玉山，笋舆吚轧可怡颜。诗情酒兴复几许，春在花光草色间。
春来闲谈竟谁同，啼鸟漫山弄暖风。章泉水生野花发，老眼古意唯此翁。
数年来往于南鹿，酒到诗成情转亲。鹏翼喜君才得路，春风更不话离情。
一溪明月泛清深，醉泊滩头筿径阴。静夜蛙声鸣又歇，砌蛩秋近已微吟。
苏堤东畔南屏北，忽有诗人横小楼。杨柳已疎蒲稗晚，旋酤寻蟹洗牢愁。
小窗听雨看梅花，人在江南旧相家。不是岁阑情味别，旧回归路板桥斜。
饭余来访水东家，竹树萧森蓼著花。绝口不谈闲俗事，只寻棋具看煎茶。
晚窗持酒对梅花，山色吹寒入岁华。冰水溪南南涧曲，行吟闲过两三家。
绿叶扶疎雨未花，芙蓉窗院晚山斜。清秋东郭门前路，可醉可吟能几家。
岁前三日到君家，溪雾连山雨两涯。香泛茶甘拥炉坐，纸窗瓶水浸梅花。
野路寻诗立马时，骚人闲淡少人知。霜华满地吹黄叶，应有早梅开一枝。
丛祠寒霭舞神鸦，归路禾场日未斜。回望幽人在深隠，山明红叶水明沙。
离城过县访深幽，不许凡人识路头。暂得相看易相远，烟横云遶谓何求。
行吟应更笑刘伶，醉里云山传逸心。华发萧萧天广大，岁寒碧色是松林。
玉笥仙坛葛稚川，古人何在岂徒然。君行但作游山想，不就丹砂也自贤。
才见西来又见归，子陵台下水烟霏。停桡应为一回首，笑杀京尘满客衣。
开岁春风我亦归，雪云犹带雨霏霏。不须别酒添乡思，待上灵山同振衣。
想见庭闱日望归，好催帆影度山霏。团栾共颂椒花处，真乐人间是彩衣。
见说扁舟下彭蠡，九江日落照庐山。弟兄情话对床夜，应笑冰谿人更闲。
官梅何似野梅好，一任有诗能细论。牧笛樵歌茶灶外，几多北海只空樽。
濯锦江头山四围，游人爱山自忘归。山光不为人转改，冉冉绿雾黄叶飞。
濯锦江头织锦家，几多花草鬭矜夸。无人识得他机杼，伫立视之徒叹嗟。
濯锦江头冬日晴，水光山色傍人清。我身偶闲来散步，适有溪山能动情。
香温宝鸭枕痕收，眉黛空攒一点愁。春尽絮飞留不住，乐天犹自说风流。
野云飞过玉溪云，枉把清氛入世氛。五十三参善知识，伟哉犹说象山君。
开元观近水心寺，丹峤蒙鸿第几峰。夜半醮坛星月冷，珠藏学海睡骊龙。
玉室金堂世有人，龙眠龟息鹤精神。暑风吹起尘三丈，城市出来闲采真。
贤愚贵贱不相关，风鉴如何著眼看。三百年来旧宗社，公卿将相满朝端。
玉溪深处灵山阁，一片孤云飞野鹤。从人索相问穷通，照破髑髅错不错。
古来云海本茫茫，见素谭玄总自藏。挥手出门何处去，华阳且道是仙乡。
老于交往喜寻僧，磵道微寒水未冰。尽日应身何处供，夜钟谁上佛前灯。
闲身初不管阴晴，雨即关门听瓦声。今日溪边山雾卷，僧坊赢得放身行。
湖上游船拨不开，芙蓉十里锦新裁。夜深风露非尘世，惆怅无人月下来。
葡萄架叶雨苍凉，经卷禅床自一窗。便做山僧休歇去，也闻簷溜响淙淙。
孤山从昔有琴聪，不但寻声指甲中。一似少游闻复语，几曾著眼送飞鸿。
涧上秋深黄叶多，素琴终日奏云和。上人过我还休去，一段风光可奈何。
踏热归来睡涧泉，更寻雪观碧云篇。崎岖小径通僧路，不管田干五月天。
行徧灵岩与虎丘，洞霄双径也闲游。钱塘潮送钓台上，投老心情却自由。
旋汲清泠注石盆，葡萄阴落砌苔痕。道人坐久茶尤好，香净不繁萦小轩。
老僧有句逼阴何，一字流传兴已多。秋日湖山载尊酒，试邀我辈与相过。
簷外扶疎秋竹竿，冷清清地碧团团。四人话到离骚地，却怪从前有个般。
系船湖畔作山行，物是人非几变更。川畔何须问圆泽，世间禅指即三生。
禅家法眼本高寒，不用机缘出世间。一首清诗一盂饭，静看南北两云山。
刚决柔爻是五阳，一年春数此方强。希夷只把临分画，龙见于田意最长。
太玄准易装为旅，历气推详阳夏时。亲寡且从人事说，艮离山火去何之。
彭泽非缘懒折腰，便如莲社也萧条。经邱寻壑归来事，醉眼兴亡日月飘。
神焦鬼烂陆浑山，皇甫与韩吟其间。曲突徙薪城市事，可怜焦土是咸关。
武夷山翁今已僊，此书留与学长年。丹砂夜就龙虎鼎，后之读者心应然。
兽鹿如斯为慨然，使君犹入野人船。游山失道今谁问，孤姥翻知长史贤。
雪云苔竹寒炉伴，细展横看淮海诗。静坐溪庵写经罢，鱼豚收税更何为。
昌甫诗编成甫题，放翁文物海山知。交情生死人谁识，千古绝弦钟子期。
近来诗句无人道，犹得章泉与栗斋。寂寂南豅霜雪里，一枝梅蕊又能佳。
因君却数旧过从，南北东西路亦通。孟达宣城何澹泊，樟丘斯远更丰融。
梅山已谢小山老，律调不同情不殊。九日一尊潘德久，相思相与是西湖。
玉山高并两峰寒，向背稀稠画亦难。一味清新无我爱，遥看直北是长安。
钟山投老漫寻诗，幽草闲花水满陂。步转暖风还尽日，坐因凉雨独移时。
老僧口边生白醭，坐断诸方占幽独。池中应有龙去来，好为朝昏打斋粥。
更把诗来子细抄，虚空界尽一丝毫。楚人已往应刘远，难倩麻姑痒处抓。
萧条壮客见王孙，谁说中原旧相门。今日行间为惆怅，白苹洲上有吟魂。
不见睡翁恰六年，郭文山下正鸣弦。欲求一句无因耳，且录旧诗殊恍然。
敝衣旧絮依冬日，作墨亲传仲至诗。我有斯人容老矣，何将凫舄共参差。
雅怀好事伯皋子，游到三山又游江。收得巩郎诗一卷，归来杯酒话吟窗。
眼底谁无一卷诗，诗能如此亦何为。纵言光景留连者，春在人间有几知。
三年不见栗斋翁，满卷新诗是国风。野趣轩前梅蕊白，故人应在醉吟中。
绮窗春思入钟山，日日江云草树间。不觉东风吹酒醒，宝香犹煖玉笙寒。
锦翻香字彩牋轻，折尽青青柳下亭。半夜隔江风月冷，碧云深处是诗星。
春风一曲唱离歌，楼外玉溪流细波。诗酒尚能如此在，岂知白发我偏多。
天壤无能著此翁，空令千古想其风。摩挲诗字尤堪忆，愁切水心名志中。
闲身八桂复清湘，邂逅犹于敬不忘。写作斋名君记取，他时拈出话尤长。
法云宝月自空山，相业都归双鬓斑。便得人传图画好，百年何有断碑间。
谁云诗好不言寒，隠隠长身拥鼻端。尘世出门真有阂，强歌声里且求安。
不见高人王辋川，兴来独往句能传。短衣袖手看云起，贺监何须水底眠。
唐人楷法今人少，笔数当年虞与欧。想见临池池水黑，恨无身世与同游。
放翁所刻章泉赋，雅道谁能见一斑。却怪我来居涧谷，摩挲墨妙得诗闲。
散庵常喜沙随字，更莫说他湍石翁。忽得行书难独享，急将回施散庵中。
净名居士本天人，冷坐毗耶百病身。华发苍颜只如此，便多言说也全真。
江南书院初图霸，乃斲清琴尔许精。却忆焦桐裁爨下，要知徽外是真情。
当年五柳先生手，白日无弦抚此琴。中散飞鸿有天眼，广陵一曲亦何心。
草衣塔院听鸣弦，妙悟分明恰似禅。愧我初非子期耳，但知声和醉吟边。
铅湖鹅岫春风煖，放步拥书明远楼。弹指两年同唱第，要知能赋古诗流。
新亭地望是神州，夷甫诸人话转愁。又见江南描画出，古今容易得悠悠。
袖手风前散白须，长安道上且骑馿。苍黄失脚君门里，赢得他人作画图。
采石矶头捉月僊，脱靴意气尚飘然。沈香亭北惊尘世，且惜闲身棹酒船。
玉堂伴直我何如，想见归来不作诗。今日秦川灞桥语，蹇馿吹帽也相宜。
玉堂学士何清真，惠州儋州犹若人。岂是故作排遣计，却疑画师笔有神。
胸罗星斗明是非，旁人谁知杜德机。濯足理发两眼睡，千载寂寥吾与归。
莫问今人与古人，汉家红腐本陈陈。年来饥馑因师旅，何计归田了此身。
村舂茅屋动炊烟，负郭收他二顷田。便做丹青也堪赋，谁云不必万人传。
空山蕙帐眠清熟，一个渔舟堕枕边。却忆年时江上路，丹青浓淡是云烟。
一夜云山落枕边，布衾清煖得安眠。五更门外闻朝马，始觉清风远涧泉。
霜晴稻熟上场时，鸡黍人间任所之。谁念尘埃自缠缚，耳昏眼悖复奚宜。
除了催租吏打门，洗鉏犁后便醺醺。常年春雨多春事，待把心情付与君。
妻妾能羞亦可嘉，而今那有此人家。买臣见弃苏秦逐，却悔施施尚尔夸。
战国纵横得几年，当时情态已如然。滔滔天下平常惯，要底丹青入画传。
和月依风远弄明，细看密密更亭亭。文湖州去坡仙已，诗眼逢君亦为青。
绝壑移阴上壁间，潺潺犹听泻狂澜。乱梅香喷青松起，但觉庵中六月寒。
带得西湖一树清，却因松竹并兰生。如今收拾归横卷，冷坐钓台非有情。
南唐三主御屏风，流转宣和画苑中。今日江南谈旧话，遗黎无泪湿青红。
朔风鬃尾自萧骚，却喜丹青眼力高。君欲案图来索骏，人间谁复九方臯。
宣和殿上退朝时，万岁山中猿挂枝。今日江南无塞北，不禁毫素尚淋漓。
雪霜繁处是阴山，八骏周游更不还。犹有遗黎抱弓剑，猿声依旧啸林间。
暖烟晴霭月明微，一种生香只自知。春动飞行有情性，为渠花下立移时。
粉翼才成便鬭飞，微虫气化岂先知。草间更看跳梁者，物物春风信有时。
雨晴风细两翩翩，一枕庄周莫怅然。野落春光惊欲老，深情都付草虫边。
千里云涛十幅蒲，仙家吹梦入方壶。嫩香破蕊横枝处，镂雪敲冰画得无。
老木埋云水浸沙，常言山尽是天涯。谁知却在天涯外，髣髴青山似旧家。
渔艇悠扬杳渺宽，茅茨突兀有无间。晴风便面回轻暑，更觉青山似我闲。
一山晴日一林风，僧舍人家杳霭中。行自章泉过怀德，依稀图画略相同。
野水寒烟洗岸沙，萧萧风苇净霜华。无人独立飞来鹭，冷落心情一倍加。
西湖貌得一枝来，长夏风轩尽日开。老眼暗中时摸索，便知玉雪不能猜。
只在山林不见花，谁将水墨试横斜。与君一笑风霜里，从此留诗到酒家。
腊前到处见梅蕊，影落寒窗只自知。珍重西江三昧手，玉谿西隠看横披。
万叶扶疎落画簷，清风吹影上疎帘。人间翰墨闲游戏，一笔挥成不用添。
夜寒窗静密还开，翠袖移将影下来。只是风前犹爱惜，更教月底共徘徊。
青璧兰花带土来，极知禅老为移栽。斩新叶底含风露，满眼尘埃亦暂开。
常记林间烧笋时，饱餐香饭浪吟诗。如今白发王城里，甜苦堆盘只自知。
青山碧涧秋前立，莲酒和诗字字香。饮尽却愁君共醉，更将双井洗肝肠。
山翁不管膏粱味，道士常从芝术餐。想见散庵高洁地，竹罏深火对瓢箪。
八年置散荒墟境，数月无祠迫暮冬。芋药五斤谁馈我，甑尘无用叹溪舂。
急雨吹风送隠雷，瓦沟烟起往还来。北窗一枕竹床梦，便把诗翁酒泛杯。
谁将双柱兵厨酒，留与闲民尚有余。珍重平分风月手，又将新句擘牋书。
鹅湖十丈古松下，吃得一杯茶味甘。却坐僧窗拨寒火，满编新句又同参。
巩为伊人句苦锥，宜乎赵有蒋茶诗。献芹微意随拈出，紫笋石花同谱之。
兴言此语竹林悲，寂寞泉溪近亲知。犹有晏斋能赏味，一篇温实旧人词。
绝世吟须属二公，休言桑苎玉川翁。清流洁士能同嗜，鬰滞昏蒙定耳聋。
烹煮清风两腋生，枪旗空复撷其英。如今共把春风椀，莫道须端与研泓。
雨声滴碎窗前树，不是诗人作许愁。夜静岸花吹浪远，酒阑山气与云浮。
山茶天竺记能红，江浙虽非景则同。笑到堂中老禅伯，青春吹得几般风。
世事纷纷不拟知，纵聋何必苦医治。旁观未会醒然意，更道为猪无太痴。
今日复霜江上寒，病躯于此最知难。所须杯酒相料理，市酤不堪甜且酸。
儿曹昨过故人家，归说渠侬酒味佳。闻道得之王录事，题诗聊代夜能赊。
无客犹须酒解忧，客来宁免为之谋。白衣走送君家事，莫问东篱菊未秋。
今雨能来定可怜，一壶仍与遂初泉。故人风味成疎阔，且向杯中别圣贤。
晓甑无炊从妇嗔，也须料理瓮头春。殷勤遗我非无意，应笑茅柴但湿唇。
酒阑天地与同流，懊恼吟成不那愁。渭北江东春树远，古今波荡白浮鸥。
一壶犹带武林春，细拂湖边陌上尘。此去清江八百里，秋深蓬底是行人。
隔江烟雾是山阴，一夜风寒忽转晴。我有一杯相就饮，唤回昏梦杜鹃声。
出山闲度过桥风，留我持觞两颊红。座对腊梅花著蕊，南窗斜日角声中。
落梅春风一杯酒，薄晚小园寒色时。章泉章丘亦何事，能闲过我容追随。
十诗说得梅能好，我欲和之无此情。一坞暗香浮涧水，君来犹觉句难成。
十日秋风记相别，经年常忆树头章。水南春事一月矣，杖藜犹有落梅香。
行转山腰唤小舟，更寻荒店酒家游。一溪雨后滩声急，小醉虚簷翠竹秋。
岁晚相从说睡翁，拥炉吹烛酒杯同。九原不作泉溪冷，空以残编著眼中。
冲风被褐过桥来，水净孤城没点埃。只是老怀犹自可，怀人惊世复何哉。
晴林眇邈晓波平，红日埋云只漏明。少驻一篙微步去，试沽官酒句须成。
桂树水南香是花，高山还许著诗家。旋沽村酒乘秋思，一道冰溪浸两涯。
坎石溪头同早炊，清霜枫树叶飞飞。班荆一笑又何许，珍重云山布衲衣。
玉梅吹雪乱香云，箫鼓声中万室春。谁信长安有闲地，啸吟风物两三人。
春云梳月照通衢，灯火摇红入醉呼。拍手儿童唱杨柳，江头人道十分无。
霜晴随意到南庵，近有溪流远看山。小醉情怀听别鹤，数声清弄入幽闲。
绿叶初新暑尚轻，林疎明处见流鶑。茗盂过手棋声起，睡眼挼挲句又成。
一树寒梅秋未花，日边终是影横斜。开轩戏把纹楸对，绿叶清声亦自嘉。
山雨吹凉醉不成，棋声闲与写吟情。老来但觉相羊地，不尽烟云笔底生。
人自西湖南荡归，定无尘土染征衣。山间醉把纹楸戏，还共清晖对落晖。
溪堂不到又三日，忽有松声来赋诗。误喜新凉风雨过，懒收窗下著残棋。
大涤洞头双迳间，望穷天目但槃跚。如今觅得云根树，景气祥飚溢翠寒。
故人知我老生埃，天目春松亦茂哉。从此涧清山愈邃，移来不待著诗催。
松花千树发轻黄，乍暖风来细细香。但是游蜂喧过午，不知飞鸟下斜阳。
薰风常坐竹间亭，不为前山满眼青。行遍溪南来下郭，主人休问草堂灵。
露荷吹满小池风，想见公余采摘空。正是新秋明月夜，隔溪还许野人同。
行云吹尽没纤痕，涌月浮空到碧澜。濠上更看荷花发，夜凉无计凭栏干。
秦外市尘吹不到，独看流水种桃花。春红片片飞时候，动影垂光是落霞。
细水收晴露浅沙，叶新枝上绿交加。春风误得刘郎老，犹有心情数落花。
桃花风里鬓成丝，老眼青山百不宜。犹有中原旧家在，相寻呼酒和新诗。
池阁新晴见海棠，试将杯酒问春光。主宾可是风流杀，一片红云过夕阳。
轻阴催雨湿汀沙，山崦寒生一倍加。好事肯同杯酒咏，绿娇红小是谁花。
冲风冲雨看梅花，却喜今年得在家。拌却一冬常是醉，远香孤艳正无涯。
秋风秋雨又冬霜，山路山溪任短长。邂逅留连随地饮，峥嵘竹外见梅芳。
涧头一树小春梅，每岁何曾抵死开。乱点香须乃如许，有花无句为徘徊。
移得西湖一种来，小园已是十年栽。输香浅色霜风晚，合与幽人子细开。
本是山中向腊开，如何亦入帝城来。插向甆瓶疑有语，大家都莫管尘埃。
老去情怀触景移，意行何地不吾诗。小园雨后将飞雪，探得梅花第一枝。
衡门终日掩荒苔，岁晚寒梅取次开。斜入倒窥霜雪后，嘉平腊近有春来。
漠漠繁香为倚风，一枝藏白更舒红。稀疎固喜山容淡，零落惟愁涧影通。
行歌时与发天和，模写工夫苦未多。忽到酒边聊贾勇，衰颜如许亦红酡。
不须回梦入池塘，对雪逢花且醉香。纵御铅华那可拟，涂黄空说旧家粧。
千里民熙岁熟时，使君应为把芳巵。浮香亭上诗成处，一片官梅意已知。
花僊依约艳轻腮，幽爽何由染世埃。只道云阶连雾牖，岂知月观与风台。
江头千树白茫茫，空谷佳人未洗粧。一曲霓裳舞初破，寿阳春色到宫嫱。
细酌微吟苦未休，气酣名酒思方抽。一年心事梅花白，留落江南第几州。
皂盖难忘近所稀，晚香初落少人知。讼庭既简无过酒，官路何嫌不到诗。
孤静清新才半树，香凝兵卫独来时。十诗说尽花间句，未必黄昏浅月知。
梅开诗就适相逢，一样精神别样容。只恐芬芳花易谢，诗人情性却无穷。
诗与梅花不易逢，凭谁能赋水边容。涧声清浅流香去，笔力应须子细穷。
雪里何如月下逢，一般景色一般容。分明天地之尤物，便只枝梢画莫穷。
时时觅句与香逢，看见春风上玉容。兴熟归来眠纸帐，梦魂何处有诗穷。
浮香亭下几株梅，曾是宗英太守栽。宾主两魁黄阁老，发挥全待后贤来。
敝庐幽涧自横斜，千骑行春见此花。留与他年作佳话，公应犹记野人家。
轩前淡泊总生春，绝艳吹香更著人。因古讽今宣德化，要令观听俗还新。
晚香梅落小池春，老意闲随岁事新。山霭乍收斜日澹，一轩恰醉两三人。
当代儒魁不数人，纷纷胶胶孰知春。诗来话起梅花约，一段风流意更真。
雨雪连阴恼杀人，梅花空度玉溪春。何当迟日暄风底，挈榼从游醉乃真。
春风春雨春山里，一盏青灯对简编。涧水东边有梅蕊，且呼杯酒醉新年。
雪残山润眩朝晴，涧溜融澌渐有声。最是梅花先后发，倚风乘日艳精明。
竹篱围著一株梅，不道青春昨夜回。繁蘂嫩条花萼底，也须知我有诗来。
问讯春山绿萼梅，今年还有几枝开。主人曳履花香底，谁是渔樵可往来。
我亦篱前见野梅，殊非绿萼未全开。稀疎红颗多纤瘦，啼彻幽禽扑下来。
萼绿花仙作尔梅，肯随尘态向人开。是中只可添风月，兴熟遥知得句来。
清浸数枝香动人，待吟诗句与花新。洞庭风度湘灵瑟，月冷波寒谁写真。
冬深犹有水仙花，雪打霜催更好葩。岁岁山间连槛种，数枝亦足傲尘沙。
春风亦到我窗轩，洁白殷红日正暄。桃李人间已无数，且看踯躅与山矾。
月岩云洞向春时，石上旁开最好枝。日落风生啼鸟唤，几回容我醉行迟。
西关东郭转平冈，常是春游满路香。沿路儿童拾残蘂，更寻高树折归忙。
红湿华滋叶护花，金来禽映海棠斜。珊瑚声里飞山鹧，云气吹晴落紫霞。
山间亦有御仙花，瓶插幽窗意自嘉。笑杀黄尘吹鬓客，只图横带把金夸。
露气浮风入短篱，蔓延高下复参差。轻清不作妖红艳，漠漠秋阴分外宜。
磊落簷前大笑花，肯同凡木强争华。日光玉洁薰风里，秾郁香传自一家。
碧叶瑶光发净香，薰风吹我小书房。日长饮罢支颐坐，忘却浮生鬓发苍。
梅润愔愔雨脚斜，海天长夜一瓯茶。巴牋试罢卷书坐，静看小丛薝卜花。
瑟瑟风声去复还，薄烟轻日小窗闲。铜壶更浸新薝卜，香扑书帘笔格间。
南枝北枝香最清，诗边酒边如许情。不应领略无妙语，唤取里中诸父兄。
绛纱中单发幽芳，不肯祗作脂粉粧。取蜡为花付禅老，护寒却有麝脐香。
肯同桃李强争妍，山矾江梅可忘年。霜雪时候金玉质，持花合为西湖仙。
满地春风醉不知，汉臯金谷任他吹。落花回雪真何有，宛转如云点缀迟。
乘露看花过小园，海棠明润转芳鲜。无人伴我寻诗立，时有双双戏蝶翩。
宜油宜醤复宜葱，熟炒堆盘放筯空。应怪辛勤营一饱，幽人元自有家风。
南烹蛙黾颇腥臊，北食羔豚亦太豪。老觉闲身便野蔌，口头虽苦意殊高。
荠甘荼苦本难齐，苦尽甘回信不迷。日日晓凉和露采，山间寻得便提携。
数叠高山拥画屏，一声啼鸟唤春心。有诗更在斜阳外，归棹绿波烟浪深。
拓落闲身著涧边，地偏犹幸可回旋。青桐已长阴敷嫩，黄鸟初飞语转圆。
茂树无风晓自凉，数声黄鸟啭圆吭。老身曳屣穿林去，一片荷香是小塘。
势路权门不负人，林亭花竹且藏身。山禽地瘴嘲啾叫，又使无明动一尘。
鸣鸠亭午唤春阴，不记凉风气候深。残酒醒来吟笔在，小山丛桂得芳寻。
起来片月尚朦胧，汲井开门露滴空。隠隠雾横山澹薄，蛙声犹在小池东。
小市春晴鱼上来，桃花休数鳜鱼肥。江湖不见玄真子，蓑笠风前事事稀。
有时坐起到天明，剔尽残缸数尽更。冬煖号寒犹可事，生憎蚊脚鬓边声。
屋前流水水边山，山水中间十载闲。一旦尘埃扑双鬓，薰风吹雨鸟关关。
烟雨钱塘江上山，客怀舟楫往来间。谁云朝市无清致，除却利名浑可闲。
一塘春水野花间，田缺沟流转草闲。正是冷烟寒食后，蝶飞飞去鸟关关。
春风今已到春山，花动春林缥缈间。画出诗篇在其表，惜春心事几分闲。
八年趁得梅花发，忽到窗前把一杯。岁晚心情吾醉矣，人应问我数能来。
晴日颠风落早霜，云随岚影暮苍苍。梅梢吹下满庭蘂，安得一花横处香。
渡水寻山到三岩，不知身尚在人间。霜天晴日青松下，借问谁能伴我闲。
山尽深时气尽清，雨云收晚做秋晴。荒寻有寺通前境，分外身轻放脚行。
年年醉倒春风前，一片花光杂管弦。今日经行乱山里，且寻僧话看茶烟。
石迳却思乌石寺，寺岩不数赭亭山。一望远村霜日白，酒随吟句入高寒。
云谷依然十二峰，遯翁曾在此山中。满川风月今谁主，猿鹤哀鸣蕙帐空。
一坐庐山近十年，经行空对此峰前。古书读罢古心足，想见当年到圣贤。
白云堆里见灵山，秋竹竿头雨未干。老眼不知闲景色，只疑人把画图看。
寒烟淡木逼晴空，山外之山又不穷。倚遍高楼坐而立，心随眼力付杯中。
破晓轻寒忽满楼，高峰云亦未能收。萧萧便有风前叶，湖海谿山日夜流。
方家谷里刘家寺，书记忽云宁少耘。吴人莫唱楚人曲，肠断竹枝谁忍闻。
二父知翁二十年，莫论上世往来贤。寓邦更到村庵远，不信翁心不黯然。
灵井曾烦翁记文，至今流水对荒坟。孤儿自扫松间祭，人隔九泉闻不闻。
九峰庵上懒翁泉，凿井已经三十年。犹记翁来自扶杖，草根拨剔见涓涓。
翁已仙去十七年，树林水鸟鸣风烟。此泉以翁得名字，山苍苍而翁依然。
泉上树皆翁手种，泉下池皆翁所迁。遶池倚树看泉水，泉边池影树清圆。
春风春雨满春山，桃李梨花草树间。时有片烟收不起，淡随飞鸟去而还。
不待他年说旧游，相逢杯酒懒回头。夜来脚踏溪桥路，正是山林一片秋。
人已知予苦爱闲，更邀遗佚对南山。寻常城市官忙者，肯有心情到此间。
道家山顶中秋月，照我溪南野外心。莫把萧闲作儿戏，为君清泛酒杯深。
五岭经行敢惮劳，从前此邑产贤豪。几年始见新香火，占得青天白日高。
章泉佳处试徘徊，日照松根石上苔。见说南山有幽隠，诗翁邀我过山来。
推窗闲为写江天，水色浮晴澹薄烟。嗟我与君皆老矣，橹声帆影眼茫然。
半阴天气近清明，柳色花光画不成。行到远村山尽处，一江春水縠纹平。
日曛晴色敛霜华，路入疎篱北客家。一笑春情付杯酒，乱香飘荡落梅花。
绿叶阴阴啼杜鹃，人家春浦野泉边。东风不忍群芳歇，犹有残红堕酒船。
山外涨沙江气黄，天低云日半浮光。闲来已是多归思，更见江蒲过远樯。
万叠流波一箭风，几多人在荡摇中。顷刻过来无别水，依前平地合船蓬。
一帆风已过桐江，鸥鹭飞来不作双。回首长安在何许，乱云吹雨满蓬窗。
浪连风影浸垂云，冷气吹林树色分。正是山中春夏接，老身时看白鸥群。
榴叶深青花骤红，疏疏篱上小亭东。微虫忽化飞蝴蝶，时鬭朝阳复趁风。
鹧翼斑红杂乱飞，云吹雨脚树枝低。开轩未午无风日，淡薄阴中理砚池。
收卷残书拂案尘，花瓶初浸玉栀新。呼童问我煎茶椀，饭了人来一具陈。
冯凌泉石负春山，更著清滩下一湾。唤作雪溪殊不恶，只愁兴尽我空还。
白云洞边流水声，春风桃李鸟和鸣。客来扫塔无余事，一宿僧房诗思生。
凿石为瓢意若何，泉声流出又风波。我来石上弄泉水，祗道希颜情味多。
碧嶂清泉占上方，小留连久更相羊。市声只隔门前水，付与乌飞带夕阳。
屋外山围逼晚苍，步随闲意老身凉。雨收犹自吹残点，湿起池荷一阵香。
久晴何地不尘沙，崦霭清深只数家。横著短桥篱落外，一沟秋水浸槐花。
新凉吹得鬓斑斑，老去身谁似我闲。尽日微吟吟忽断，但随秋水看秋山。
雨后蝉声占夕阳，树疎林隙见云光。栖迟转觉秋来好，山里西风分外凉。
微酲未解凌晨起，木影涧流风差差。新蝉数声过短壑，邻家净轩坐移时。
上郭山前野路长，一沟流漾入苍茫。春风细雨疎篱晚，近眼梅花傍水香。
云收寒日两高峰，窣堵波连翠崦重。南北之间有龙井，十年前事一枝筇。
龙井寒深碧水流，辩才诗已在山丘。萧萧石上风篁岭，曾遇苏仙秦少游。
碧山岩底水长流，要与骚人胜士游。霜气吹寒浮落叶，为扶藜杖看清幽。
西湖浪宕我能知，却赋龙岩老古锥。便做诗家元不恶，华亭举棹是因谁。
飞泉洞边人意闲，白云流影山空寒。角巾野服曳筇杖，谁著此身天地间。
湖山春静子规啼，草满汀洲树叶低。一阵暖风吹絮乱，又扶舆度柳桥西。
疏剔滩沙水面陂，四边山木雨丝丝。既非朝市非城市，更著交朋来和诗。
积潦奔湍响涧阴，风回隠隠更沉沉。如今又识临流乐，未信濠梁有是心。
小舟回柁下弯埼，烟草云山风雨时。莫夜归来全似梦，石桥灯火见疎篱。
破碧沿青翻紫苔，浪声风约去还来。老身两耳多尘土，立尽山桥不忍回。
鱼计亭前放鹤归，晚风吹叶正飞飞。策扶老健徐行后，傍水穿云入翠微。
乱峰高下抹晴云，眼力都无远近分。绿叶亭臯新竹外，一巾华发更斜曛。
笑花香里绿荷风，暑气初回日未中。老去酒杯随处好，戎葵尤占水边红。
月明深夜越来溪，撑得船回泊短堤。一片柳阴随水绿，山风吹起杜鹃啼。
濯锦江头水自清，行人多少望桥行。桥中不识桥边景，桥下莫知桥上情。
濯锦江头小佛庐，二三良友亦同居。僧敲暮鼓朝钟处，舒卷一编贤圣书。
一尉西都梅子真，归来岂是总忘身。栖栖吴市门前卒，便道神仙乃若人。
冬日雷鸣雨又多，田间流水最奔波。民无稻食甚闲事，迟纳苗时将奈何。
春风吹我过新田，往者从容已数年。历历幽花伴芳草，故交情味倍依然。
堆迳残花落艳阳，通幽何处觅禅房。留连尽日南溪上，热恼都忘眼界凉。
昏昏烟暖带芜城，画出僧坊一岸清。谁过桥来共幽讨，碧罗纹里小溪平。
禅月台边洗墨池，春晴风里看诗碑。同来不是红尘客，香拂茶烟两鬓吹。
枝干亭亭叶叶疎，午阴收后晚凉初。客怀茗酒从容地，一色侵簷眼更虚。
两峰堂上两峰寒，不许他人俗眼看。我觉秋晴林路稳，步回幽处叶声干。
长夏湖边何处凉，相君亲写德生堂。几多鱼鸟升沉去，留得风莲十里香。
碧澜堂下白苹洲，鸟影翩翩鱼阵游。想见太湖湖更好，西风吹浪一天秋。
相臣名德圣君称，子子孙孙合敬承。百世衣冠如一日，堂堂心事待传灯。
水源沙地日穿篱，破午清风动荡之。不是轻阴过樽酒，故教行色到吾诗。
判断风光与物华，淋漓笔墨字横斜。草分支迳通幽沼，竹外人闲度柳花。
十年灯火醉秋窗，君过闽山我浙江。今日持杯听凉雨，依然簷溜夜淙淙。
好山佳月近中秋，不信风光在小楼。倚尽危栏临静夜，一杯消得许多愁。
春正浓时花已开，啼禽飞过绿阴来。小轩不是多情思，华发寻芳懒独回。
此轩胜事有谁论，霜夜相从共一樽。叹息摩挲旧诗句，只今犹喜有曾孙。
东南都会水晶客，髣髴西湖醉眼中。楚尾寓廛同一笑，蒲萄新涨藕花风。
平生诗思弗浪与，一旦园池来寄题。得名当复主人胜，孺子之歌畴不知。
风生微澜湛苹芷，欲洁吾缨应为此。吾缨已洁可奈何，只恐尘埃污斯水。
半阴半雨半晴天，老觉身闲尽愿眠。见说军民做端午，竞沽官酒鬭村船。
胸中丘壑本无尘，眼底青山意愈真。亭占林园最高许，一杯风味景长新。
凌风高挹浮丘袂，城郭山川正晚春。不为小亭清坐久，老来随处著闲身。
海气漫漫江上风，潮声时度越山中。且看移得新亭好，一任知名谁勇功。
尘埃无地可乘风，更落都城隘屋中。天以江山振衣袂，小亭休沐见新功。
归鴈亭前坐久之，晴云吹散碧参差。江湖秋水已如许，惭愧仇池徙倚时。
平步飘然上玉堂，也来江祖钓沧浪。一生不得文章力，犹有虚名万古光。
春登台处溪山好，煖霭时吹淡淡风。试以闲身供酒琖，也知人与我能同。
台高戏马风吹帽，笑口开时插菊归。却忆东山携妓饮，试呼红袖著仙衣。
殷勤饷酒山中客，独酌遥知懒独登。一片闲云如可爱，清时谁曰味无能。
贯休一去二百载，犹得灵山照玉溪。不是台高可留客，秋来人要觅诗题。
寻得残僧上月台，雨云清薄未全开。茶瓯坐久酒杯举，桂树落香黄菊来。
凉风吹雨过城头，不近重阳不是秋。断送清樽欺老病，吹台供得几多愁。
蛩动一台秋气深，酒浮灯影唤微吟。不禁骚雅多悲兴，且与枯禅话息心。
斋余洗钵施生台，此路闲通一线开。笑杀渊明沽酒远，推将谁去挽谁来。
我作高斋老石林，题诗无复旧知音。空青何在茶山远，满径秋风生夕阴。
不能角黍泛菖蒲，且摄闲心自读书。谁信骚经未终卷，又行山外到溪庐。
怀人何处章泉水，更复可怜潘永丰。仕路屈身还政拙，山林养志得诗穷。
吴淞烟水是臞庵，从昔行人入美谈。小艇延缘苇间过，市声依旧隔桥南。
水明山月更闲身，笔底风尘事事新。宾主历然应绝倒，镇常输与住庵人。
绝爱青山恨隔城，每登楼处动吟情。老身一出京城后，却被山迷句不成。
新霜晴日见郊居，草树如斯亦有余。闻道又从湖外去，峰前回鴈记传书。
菱叶荷枝贴水香，谁知五月此追凉。一帘之外孤山寺，身在他乡若故乡。
西风萧索雨声愁，长夜漫漫人倚楼。莫上竹帘空怅望，绿杨烟暝水中流。
水南下郭是南斋，春雨闲情唤客来。梅片柳条无藉在，晚香晴色醉深杯。
老圃堂前看晚晴，近溪时听鬭船声。不知远境干戈意，但觉凭轩笔砚情。
不分春晴雪乍销，等闲骑马看元宵。人言山县无灯火，试与笼街过市桥。
西晋风流付竹林，山王嵇阮本何心。便饶江左夷吾在，回首红尘河洛深。
春阴寂寂万花中，花外声传古寺钟。几度潮生见潮落，尚余情思在云峰。
浙水东西拥数州，锦衣玉食是王侯。如今石镜荒荒白，庙屋欹斜草没头。
衣锦军前上冢时，当年意气慑吴儿。中原休问今何主，随分笙歌燕乐嬉。
五帝三王只为民，几曾欲贵自家身。英雄势去死即已，尚肯贪生事别人。
王伯规模有事功，偏方乘间得争雄。彼时应笑人成败，覆辙争知个个同。
故宫浑不管兴亡，杂遝青山万木苍。人远何从追往事，吴歌声断下牛羊。
麒麟石笋尚纵横，配食诸臣不得名。辛苦霸图无别策，仓皇进奉怕天兵。
霜入溪风过大桥，寺前来往远迢迢。几多二百年前事，只有萧条树叶飘。
我是承平汝颍家，南来吴越在天涯。钱王故里惊如此，不忍思乡老眼华。
空山落叶响流泉，窈窕崎岖一径边。借问桃花今在否，秦人元不爱山川。
几年欲到无为寺，今日春风试一行。啼鸟数声花里老，鹅脾波上夕阳明。
一会灵山本宛然，因师又见别逢禅。吾庵钟鼓原无恙，共看炉前一炷烟。
崇福庵边安静泉，往来渐次四十年。道人只在山深处，手种青松已拂天。
秋晴行到水晶山，山近岚光起灭间。应有幽禅在其寺，避人甘占一生闲。
翠寒云锁雨声虚，眼力无多意有余。忽过浅村横落港，秋来惟恐负樵渔。
夜长风雨撼空山，老意幽怀尽自闲。更是一庵人不到，纸屏藤枕竹炉间。
雁声初掠晚山秋，一片烟寒雨未收。水落空江枫叶堕，岸明沙碛见虚舟。
云落山根蔽远江，渐迷高树到幽窗。须臾细雨风收处，画出苍洲白鸟双。
日迟无处著诗狂，寄傲僧窗小小房。一阵杨花风澹荡，试回清梦到池塘。
春晚杨花撩乱开，推窗情味兴裴徊。风生但觉堂堂去，日照还看款款来。
脚底楼台尽管弦，长安人物信骈阗。夜深祇有疎更在，满地月明光皎然。
城都花卖已逢梅，不觉光阴日夜来。浅白深红知几许，薰风又见渚莲开。
潮上钱塘海舶行，片帆欹侧度空明。颠风骇浪时常事，三老长年未必惊。
翠泼春窗山数重，回坡复岭更高丛。一声啼鸟破幽梦，抚槛露华清晓中。
地占高明因指顾，万人如蚁正卑喧。江声忽起晚风急，一片斜阳过眼前。
日中为市昼昏昏，万代交驰不但今。江浙之南数吴会，九天宫殿五云深。
夜凉河汉粲荧荧，灯火天街更不停。十里珠帘真昨梦，杜郎霜鬓已如星。
来访西庵三畏堂，山林草树只青苍。剑池不洗行人恨，石上春风白日长。
春风山路散晴光，柳欲青青梅正香。试上篮舆载壶酒，也教人道去寻芳。
振衣岝崿山头寺，烟抹平林眼欲迷。我老不知身到此，依依浑似武陵谿。
柳阴花气弄晴丝，村北村南总见之。人意不惊春动荡，小来山寺一篇诗。
山田渴雨民艰食，国重农功遣吏来。要使轻徭仍薄敛，坐令寒谷得春回。
寒夜萧萧一枕清，小窗梦破竹风声。不知身在红尘里，何处知今有宦情。
经行修竹小窗轩，闭户看书记昔年。薄宦萦人尘瞇目，空余栖遁此心坚。
世事身心水一杯，是非胶扰付蚊雷。吾生只合闲萧散，多少年光节物摧。
西湖随寓数椽下，又与闲人作小诗。便做心情嫌广厦，我生如此尽相宜。
扰扰纷纷满眼尘，可怜光景逐时新。数声啼鸟乱云暮，竹外一枝梅小春。
乍暖阴阴欲雨天，满陂春水浸山田。蛙声一夜无人管，断送闲愁到枕边。
岁熟行田禾稻香，断陂截港转平岗。荒鸡远近声鸣午，疎雨微云山短长。
青田白水插秧时，行尽山坡路转低。初日漏云时涨润，踏歌声里子规啼。
莫听秋阶促织儿，吟风嘲雨也如嬉。寻思老睡何曾熟，祇合凄凉为作诗。
覆雨翻云转手间，阴晴都付与秋山。老年心绪偏宜醉，长日工夫只为闲。
陟迳沿冈上玉田，穿墟涉港遇金仙。黄云割尽桑重绿，风撼舆篮但兀然。
青笋初成宿雨晴，并簷啼鸟两三声。鹅湖峰下僧窗晚，一枕谁知梦亦清。
炷香小阁听山雨，木叶风摇万壑声。更与野僧供茗事，是知身外有闲僧。
僧床午睡梦初成，展转轻安分外清。搔首起来神观定，一窗山影正虚明。
苏赵从前说辩才，后人尘土不须猜。风篁岭下青春晚，寂寂应知我独来。
闲来信脚到干封，千古清名一梦中。却忆桐江客星阁，可怜田垅对秋风。
石壁云泉四十秋，儿时来往见风流。可堪松柏衣冠地，世事深沉懒转头。
髣髴儿时拜德容，中州江左事难同。高泉宰木阴阴绿，白发人来酹晓风。
不见先生已六年，湖团只是旧山川。我携茗酒奠荒草，寒雨吹风泪湿烟。
生晚常嗟南北分，故家文献少知闻。襄阳耆旧无庞老，独对高坟看白云。
西风原上脊令寒，零落交游我独难。不信人间有生死，菊花还作去年看。
纷纷人物古犹今，夭寿衰荣共此生。秋冷南豅半沟水，翛然唯见二难兄。
红叶初翻秋已深，暮云凝乱薄寒侵。排空忽断飞鸿影，谁识江湖万里心。
信城多士固多才，乡老凋零安在哉。自哭湖团王处士，每逢人逝有余哀。
被褐纱巾醉后歌，寻常还往记婆娑。遯翁九日同登处，残照吹红玉水波。
坚坐山头十数年，后来卜筑转萧然。古梅风折篱倾倒，朱橘空垂屋角边。
门外曾听刺史车，也令乡国重贫儒。伤心又赙君之葬，此事应须近日无。
人营家室因妻子，二者何能一一贤。到底伶俜反无累，反乎真宅总如然。
霜风漠漠叶阑斑，积水陂池映浅山。气尽敛形阴野土，一生心事白云闲。
覆雨翻云以利名，汉庭无日不公卿。试言行志今谁是，却羡长贫过此生。
宗人相送入山阿，谁挽谁扶谁作歌。既老无家且无子，不知君者谓如何。
常与交朋奉杖藜，放怀携手动移时。苍茫溪北溪南路，忍对交朋只自知。
谈天谈佛共谈仙，静里光阴不计年。几度过家扶醉去，岂知今日见沉泉。
往来是日月，变动是寒暑。伏腊虽不周，尔且对妻子。遥知风尘表，万象互吞吐。所以鹿门人，江左不得取。
片月生林白，沿流涧亦明。幽人方独夜，山寺有微行。野处偏宜夏，贫家不厌晴。薰风吹老鬓，腐草见飞萤。
地僻稀人迹，重林日自虚。鸟飞晨气外，蝉噪晚凉初。余润从侵屦，浮埃倦整书。樵渔时上下，闭户又何居。
木末芙蓉起，亭亭绿且青。墙犹承片瓦，窗不碍疎櫺。次第花擎盖，纵横叶展屏。石丁谁主者，仙岂待沉冥。
拥砌丛生菊，何关老意多。浇花惊易燥，耘草喜成科。枕腊尤宜睡，餐香岂待哦。渊明藏不尽，满把尚婆婆。
一年明月在中秋，数日阴云不奈愁。忽喜新晴转书室，极知清夜照歌楼。醉当弄影如坡老，诗就撞钟忆贯休。千里故人应若此，吾生常好更何求。
野花狼藉雨初晴，人在山南山北行。东风浅浅尚寒色，云映远天斜照明。
高田下田流水声，前村后村鹁鸠鸣。山矾已开桃已谢，霏霏小雨未成晴。
雨斜风骤树连云，荒远人家酒不村。小醉未成愁又入，更无情绪到清樽。
青松影里小桃花，山崦横冈人几家。牧童樵子自来往，水拥断沟留残沙。
青春行乐耳，谁无一林园。余阴敛宿雨，桃李亦复暄。坐闲语句到，酒半情意宣。从容出处易，缅邈聚散难。记此野城北，望望横灵山。
春山有梅，萼绿香洁。爱雪宜霜，凭风藉月。花已开明，枝复横绝。翠袖天寒，供吟试折。
秋水澄溪渌，秋山远岸青。村酤因觅句，雅放却嫌醒。
已是依山住，更为深村行。莽莽少人迹，幽幽闻鸟声。忽逢三四家，草树亦敷荣。不觉六七里，烟霭还纵横。
老觉宾朋日日稀，故家言语转依违。百年以往自兴废，千古其间谁是非。江左风流徒可想，山东豪杰竟何归。勾吴于越连闽峤，瘴雨蛮烟百鸟飞。
自无太史慈，孰对孙伯符。群舒有余地，周郎或知予。既推道南宅，以湿谩相濡。本拟驰中原，扫灭邺中都。天乎许贡客，一箭失壮躯。黾勉付后事，张昭乃其奴。赤壁之火攻，仅可保全吴。公瑾复不长，伯业益荒芜。至今春草生，高坟在姑苏。传言尚相点，经行倍踟蹰。异代岁月速，谁为我非夫。酹酒起英爽，白杨鸣赤乌。荆州或已分，曹刘竟称孤。堂堂破虏冢，归命诚足俘。
排云上殊庭，备物俨神道。含酸步逶迤，积疹思遐漂。乘风来帝旁，驾说落穷岛。百圣集会期，万化资斧藻。瞻前凤漂漂，顾后龙矫矫。宝璐列中华，韶音被夷獠。肃肃阙里墙，萋萋墓林草。谁尸两楹梦，而复悲一老。曩余稚养蒙，今日幸茹蓼。超然欲径陈，窅尔竟虚抱。育德德何成，果行行何造。沔彼江海流，不纳此行潦。青松露珠团，怪石紫烟遶。千年万年垂，封树等穹昊。
达人贵适己，脱屣离王庭。袖此转物手，悦我违俗醒。睆彼岐山鸟，扬光来青冥。岂其览德辉，而肯啄腐腥。翻云吐嘉音，濯露洁修翎。纷纷世网密，何由觌尔形。
在困多促促，长怀特栖者。崔嵬玉山岑，今谁秣余马。朝随涧云浮，暮逐涧泉泻。光仪俨神交，晤言寄心写。食鱼不知肥，采菊不盈把。愿垂白日影，照我蔀屋下。
浮荣安可搴，高蹈何恨早。处则为远志，出则为小草。修名随风翔，嘉遯若龙矫。栖迟二十年，匣此不世宝。灏露团红兰，凉吹发清昊。因知吐芳讯，慰我夙昔抱。
细雨杏花斑，飞飞燕子还。人随烟棹去，门对钓矶闲。晓月偏惊梦，春云不离山。定知多好句，音问盍相关。
子规啼不歇，君向越山听。既已疎吟伴，谁当共酒瓶。松花全是粉，柳絮半为萍。自笑无生计，闲笺相鹤经。
相看计尽非，息影更何疑。几日雁初过，一冬寒较迟。竹宜和雪看，梅好带花移。只此清贫趣，知心者是谁。
谒入久不出，兀坐如枯荄。苍头前致词，问我何因来。士节久凋丧，人情易嫌猜。本无性命忧，不去安待哉。
名闻由昔者，礼进合欣然。古有不屑教，意令加后鞭。尚书八座贵，吏部一灯传。惊代文章伯，曾容贾浪仙。
历聘空寒六六天，更来洗耳听春泉。迅湍激石浮清磬，悬溜行沙写素弦。洞口林亭三四曲，洞中日月几千年。何人独得开收律，谱入宫商与世传。
鹫峰游屐少，我独住多时。僧护翻经石，猿攀碍月枝。地寒春到晚，山远梦归迟。尚被浮名误，吾心信自痴。
山居猿狖最多情，啸月吟风伴醉醒。昨夜数声霜雪外，元来不比在家听。
夜夜还家梦，行行扑面风。征尘添老色，酒病重诗穷。世路方行险，吾生且转蓬。天涯重回首，愁满夕阳中。
岁月如流书似山，岂堪检点鬓毛斑。贫忧消耗记持少，场屋羁縻展拓难。事物无穷徒著眼，身心未了只长叹。直须种种从头扫，扫到和书也不看。
君不见牛奇章与李卫公，二人平生不相容。门前冠盖互咿轧，惟有爱石心则同。
念昔抠衣日，宁知辈行殊。师才惊宇宙，鄙学困虫鱼。纪历深皇极，谈兵浅律书。伤心濂水别，有惑更谁袪。
四山凝碧一江横，读尽唐碑万感生。却想老僊明月夜，度香桥下听溪声。
饮醉归时户欲扃，烟喧栖鸟噪荒荆。飘飖万里鹏程远，缥缈三山鹤驾轻。秋树凉生空过鹢，暮云光动海翻鲸。酒徒他日如相问，为拂尘埃看姓名。
声声啼鸣叫钩辀，山自巑岏水自流。西望长沙三百里，行人道是古袁州。
曲磵萦纡树密蒙，放船正值楝花风。王程不及村南好，水碓无人昼自舂。
客袖冲寒至，飘飘不受羁。笑呵双兔筦，亟写锦囊诗。虽我斑毛薄，多君青眼垂。别怀无处著，随梦到春池。
七树怀郑薰，千尺羡晋峤。弘景招不来，俯仰但长啸。
挂锡云飞处，心闲境亦闲。万缘空俗想，一钵饱松关。身幻从兹化，风高未许攀。繁华满眼底，付与水潺潺。
名区与利垅，羊肠竞攀跻。谁能为芳草，四旷成幽栖。春风一凭栏，秀色无高低。山遥不作障，水近何妨隄。只恐金气寒，黄枯变碧萋。坐令群目惊，有似七圣迷。人心无天游，六凿相攘挤。但于平处观，众有何端倪。日月互宾送，景物随乖暌。彼昏如执著，惟君试金篦。
庭院深深春日迟，百花落尽蜂蝶稀。柳絮随风不拘管，飞入洞房人不知。画堂绣幕垂朱户，玉炉消尽沉香炷。半褰斗帐曲屏山，尽日梁间双燕语。美人睡起歛翠眉，强临鸾鉴不胜衣。门外秋千一笑发，马上行人断肠归。
寒梅我故人，岁必以文会。涴墨尚可覆，未知凡几醉。晚乃得此诗，山灵以为最。置身风月上，出语色香外。驾言孤绝处，坏枝委颠沛。悬崖折披竹，断涧强病桧。穷交仅如此，过是藐无辈。碧眼苦好奇，于焉有深嗜。迎长得一花，以为时可矣。遂若天下春，笔头顿生气。我属闭关日，一枝偕寤寐。敢贺微阳来，尚虞坚冰至。结束果何在，飘零初不计。政恐负岁寒，或为识者喟。
孤根要先觉，一花已后会。而况万香中，晚乃夸狂醉。东皇兆群物，无物居其最。对梅欲著语，当在梅之外。君看龙蛇蛰，中有江河沛。其元阳复雷，其真岁寒桧。于梅观此妙，眼力怜湛辈。无能根本求，仅为色香嗜。一元无识者，孤真可知矣。君独邃玄机，命笔开风气。奇哉天根词，与世呼梦寐。犹疑转语下，未为梅之至。愿闻第一义，更作向上计。会有先天翁，当发无极喟。
沧波万顷无纤尘，沙鸥两两来相亲。主人忘机鸥不去，此时此景皆天真。
大涤通华阳，仙家碧云上。飞泉舞苍蛟，绝壁浮翠浪。泉石有声诗，云烟无尽藏。落日青山多，临风一长望。
碎琼揉香作肌骨，霁日吹红染肤色。人间何处有此葩，一种风流初未识。东隅月户编三千，夜修玉阙瀛洲前。拂摇桂子偶坠此，雨露培植开韶妍。史翁移根出葱蒨，雕斛持归翠微殿。一朝丽质冠百昌，御墨分题落团扇。何年流转江南乡，一本奚翅千金偿。分枝接叶色已浅，纵有此花无此香。绝爱西山佳丽地，蔼蔼修林倚清吹。宁论斜日杏花酣，未许熙春海棠睡。是时金气初高明，宇宙轩豁澄埃氛。青霞绛雪互点缀，浓芬賸馥飘氤氲。鹫峰繁黄今不数，破裓僧练裙女。试看香御拥红云，肃奉虚皇游碧宇。携持宝镜吹波金，寒光万顷空人心。烦君控取红鸾住，便恐香魂夜飞去。
雾隠森森小山碧，不嫁东风矜国色。流芳端自蕊珠仙，曾是先皇亲拔识。一身便足当三千，气韵乃在黄香前。聊同蕖菊领秋色，不与桃李争春妍。日幄云幛护青蒨，丹霞为台月为殿。露滋韶艳染猩袍，风引清芬吹雉扇。结根只合帝子乡，价重未可琼瑶偿。济川小试舟楫利，作醴更助椒兰香。仙籍英声在丹地，紫殿名高非滥吹。影斜遥汉玉蟾寒，香渡锁窗金鸭睡。运际千龄遭圣明，气使万里开尘氛。一枝昔已擅风采，五方今正传氤氲。后尘江梅谁比数，独抱孤根对青女。幸分余馥沾后来，一吐寒花照霜宇。伫看一诺轻千金，嫣然顾笑舒丹心。愿公千秋长在广寒宫里住，容我骖鸾共来去。
春残天气何佳哉，捷书夜自濠梁来。将军生擒伪驸马，虏兵十万冰山摧。何物轻獧胡羯，万里烟尘暗边徼。边臣玩寇不却攘，三月淮堧蹀血。庙谟密遣山东兵，李将军者推忠精。铁鎗匹马首破阵，喑呜叱咤风云生。摧杀群妖天与力，虏丑成擒不容逸。失声走透虏鼓搥，犹截腾骧三百匹。防围健使催赐金，曹家庄畔杀胡林。游魂欲反定悬胆，将军岂知关塞深。君不见往日蕲王邀兀术，围合狐跳追不得。夫人明日拜函封，乞罪将军纵狂逸。岂知李侯心胆粗，捕缚猘才须臾。金牛走敌猛将有，沔州斩贼儒生无。宗社威灵人制胜，养锐图全无轻进。会须入汴缚酆王，笳鼓归来取金印。
重寻九锁蹑丹梯，回首空惊岁月移。风虎守阍宁易到，冰龙候路却先驰。松筠老去俱全节，猿鹤迎来尽故知。更拂栖真洞间石，弟兄同记胜游时。
谁穿石窦彻瑶空，绝胜吾儒一亩宫。纵使风云来蔽塞，此心原自与天通。
清献濂溪二老仙，风流俯仰一时贤。摩挲石刻追前躅，坡叟遗文媿续镌。
穹岩如屋耸翚飞，竹树参差一径微。凌绝空虚真出世，徘徊朝夕竟忘归。
阳公旧隠尚依然，鬰鬰松筠锁翠烟。一世辛勤躬笔墨，只缘种玉不逢年。
三顾无人忆草庐，藻江文海竟何如。马卿早已羞逢掖，狗监谁能荐子虚。旷达嗣宗贫嗜酒，清高元晏老耽书。南州人物今如许，深惜霜林一夜疎。
天柱峰头吐细泉，清音亭下玉琅然。可能为涤肝肠滓，容我超摇五洞天。
山英藏水巧能欺，动地雷声发骇机。惊看玉渊千浪耸，挽回银浦一支飞。流霞未引松花酒，湔雪先沾槲叶衣。坐觉群仙生起色，倒倾蛟室泻珠玑。
青山九锁洞霄宫，真气澄鲜瑞雾浓。扈圣千龄开蕊馆，擎天一柱削琼峰。丹崖不见凌云凤，翠峡惊看跃雪龙。湔拂京华尘土累，冥鸿何处更求踪。
蛟鳄谗波偶脱身，洞霄真境浣妖氛。未妨贳酒余杭姥，重与题诗大涤云。何自玉关休战鼓，傥容琼馆秦炉熏。第忧负愧麑裘老，驯虎岩前有勒文。
像耸奇形曰翠蛟，不须牙爪谩徒劳。须臾变化非难事，况有飞泉作怒涛。
雨歇黄梅后，秋生麦熟前。偶同金马客，来访玉龙泉。竹叶一樽酒，榴花五月天。不妨扶拄杖，行到白云边。
帆带暮云归别浦，崖拖秋色落澄波。天连尺五银河挽，月倍寻常玉镜磨。
青天志欲骑长虹，半生双眼四海空。题诗远寄广成子，笔力万仞摇崆峒。前年鹤背乘天风，翻然回首江之东。束书归隠黄山中，山中偶遇浮丘翁。人生寰宇总过客，呼酒浇愁醉李白。十亩耕云种紫芝，酣歌击石嫌春窄。招浮丘，乾坤到处堪遨游。丈夫有志身徇国，逢时无意干封侯。皇天恩泽盈遐陬，忍视吴楚森戈矛。黄金白璧岂足尚，我爱文章有官样。长篇欲向庵壁题，凭陵豪气三千丈。住庵道人请书壁，秃毫轰雷停不得。飞香洒雪淋漓湿，一夜寒风瘦蛟泣。
虚空本无云，一气谁所主。云空两无碍，起灭自散聚。吾闻心归源，空殒亦无所。应知不空者，物感自如雨。君看贤首师，自视木与土。与云亦奚期，况问色有五。云何坐说法，瑞应乃如许。休疑诸天集，未必众龙吐。云空法如是，我说无说故。堂中嫡孙在，客至当问取。
三釜果何乐，万锺岂云轻。当知昔贤士，及亲乃为荣。忆昨使东淮，循陔兰芳馨。维先司徒公，大篇宠其行。喜我谐禄养，劝之力身名。俛仰四十载，岁月何峥嵘。髯卿世济美，中外稔践更。勇退甫宴娱，起家俄诏征。秩真二千石，选授参陪京。时哉春阳中，光风助严程。歌廉盛襦袴，迎伋森旆旌。矧伊太夫人，九十颜如婴。朱轓从板舆，此乐谁能并。缅怀平生好，相友真弟兄。我今抱永慕，抚旧祇怆情。涂山古名邦，官府号太平。故秋适淫潦，所至多疲氓。政须事安集，未可施敲榜。长江戍水犀，形势足干城。时虽急规恢，不用邀功能。君年壮于我，宏图在南溟。报国岂忧晚，事亲宜竭诚。道院日余暇，北堂庆方增。戏彩供笑粲，捧觞寿期龄。孝立忠亦遂，俗美政易成。奏最亟归来，勿云厌承明。
廷评一石了狱事，谪仙一斗百篇诗。君才盘盘压今古，肯使英名夸昔时。浊醪妙理清有圣，此意岂复达士疑。我惭鼷腹怯鲸量，咄咄隠几成书痴。
画船昨日吴江西，风雨满江鼓棹迟。客帆过眼撇波去，坐看舟子相犹夷。今朝风忽发东北，纵帆如飞揭百尺。来者寸步不可前，停舻怅望求弗获。风从何来天何为，顺喜逆怨人自私。世间万事亦尔耳，乘除妙理君安知。
韫椟君子藏，枉寻吾道曲。绝物忌太清，狥世未免俗。人言俗难医，我见清可濯。安得直上挽天河，一洗俗尘千万斛。
天台高压东南州，秀钟千古生公侯。君才槃槃第一流，学优颜闵卑由求。天意端为斯文忧，妙龄掉鞅从英游。笔力挽强回万牛，金玉精美价未酬。文章从古天地讐，演起大业难延留。腾骧万里须骐骝，行看大对悟凝旒。擢冠多士骑鳌头，归来双亲喜气浮，充闾佳瑞乐事修。烟霄衮衮殊未休，整顿乾坤摅壮猷。策勋稷契伊吕周，请公为酬白玉舟。他年名遂高千秋，却揖刘阮寻浮邱。
中兴申甫来高崧，卜人吉梦占维熊。生贤应有造化工，吾家积善庆所钟。公跨鸾驭从蓬宫，襟怀廓落凌秋空。居乡惠爱先困穷，谭笑万户生春融。在官履行洁且忠，此心须信天可通。福善有道非滥蒙，岁寒乃知柏与松。从今风虎依云龙，扶摇万里乘长风。结知丹扆恩厖鸿，金貂赤舄华吾宗。尊荣安寿仁之功，从教绿鬓宜方瞳。义方垂教惭倥侗，青毡欲使扬祖风。勉策驽驾追逸踪，它年乐事来迎逢。燕山嘉誉难独隆，宴堂清晓祥云浓，槐庭昼永阴重重。千岁风月谁与同，敬祝王母偕僊翁。
勋业须年少，栖迟祇自怜。若为车阨首，未试翼垂天。拭目看新历，伤心惜去年。湖山一舒啸，春信满梅边。
沌路随江转，疎篱匝岸斜。寄身千万里，慰眼两三家。老矣思为圃，归欤学种瓜。遥知荷锄倦，一酌散腰麻。
大业高千古，斯文炳六经。无刑深帝泽，不战寿生灵。神圣非殂落，乾坤有晦冥。难名是天德，刻画谩丹青。
致治勤三纪，怡神寿九龄。玉巵传汉殿，宝册焕尧庭。庆事方频举，哀歌讵忍听。万邦惟戴舜，亿载奉慈宁。
历数千龄在，讴歌四海归。地雄元帅府，天授上皇衣。洗甲乾坤净，投戈日月挥。成功有如此，今古独巍巍。
江右龙飞后，临安日晕时。煌煌周礼乐，肃肃汉威仪。鱼水君臣会，耕桑父子嬉。谁欤老文学，重述中兴碑。
有美夫人德，家齐周召来。义襟赒梓里，孝养备兰陔。爵视三槐贵，年登九袠开。追荣知未艾，卿月近公台。
鸡犬相闻地，湖山百里间。自怜同子姓，无复恃慈颜。薤露声徒切，灵輀去不还。拟为临穴恸，哀泪已潸潸。
历事三朝久，清居一世尊。心惟在王室，手不炙权门。横浦流风好，香山逸兴存。经纶未渠展，此意向谁论。
旧草扬庭制，旋高曳履声。胸襟忠愤切，官职去留轻。定力鳌为动，浮言蜮自鸣。太玄从白首，性地转分明。
入馆论心旧，同朝托契长。鲈乡各归去，鸥水久相忘。正喜山中隠，俄传橘里藏。遗铭最奇绝，读罢泪淋浪。
楚材从古擅豪雄，况是长沙世著忠。鸣鹿三章新得句，抟鹏万里稳摩空。科名直寄文词表，事业相期气节中。畎亩平时忧国念，盍将长策沃宸衷。
嘉辰鸡戟瑞烟高，苍震丕承九庙祧。潮驾天吴彰海润，气涵云汉毓金昭。分阴资善时稽古，辨色含元日侍朝。欲识斯心仁寿处，谟参圣父五兵销。
南极秋中夜有辉，经旬先与玉衡齐。祥开游震天方眷，德懋元良日自跻。风爽铜声谐户御，月明银镂湿宫题。遥知侍宴欢鱼藻，曾忝宾筵漫舞醯。
千里潇湘秋气清，使星高并寿星明。云槎端向银河上，仙桂真从璧月生。好善优优乐正子，腾光焰焰李长庚。会看初度称觞后，径驾锋车入帝城。
绣衣持斧按蛮荆，三见门弧喜气盈。孟子能令棠粟发，不疑更使汉刑平。好将两手摩铜狄，长对三秋正玉衡。闻道中宵思贾傅，江湖未可老鳣鲸。
橘颗围僊饱紫芝，菊潭酿酒拍金巵。九秋沆砀成功日，六辔光华初度时。试问江湖劳漕挽，何如朝夕密论思。预知来岁生朝后，更著宫袍拜赤墀。
西山南浦气葱葱，夜拥长庚粲碧空。惠露昔沾江汉表，使星今照斗牛中。晚粳已喜霜前熟，宿麦应从雨后丰。十一州人还得饱，绣衣寿斚与民同。
支筇来访古林邱，转尽山腰俯碧流。峭壁千寻悬石磴，苍崖百尺护龙湫。行人迹断烟常暝，过鸟声闲意更幽。小憩已销尘俗虑，溪山奇绝是兹游。
雨断风回忽报晴，山颠初日挂铜钲。云烟藏迹千峰翠，草木增华两眼明。桑野枝空蚕杼歇，溪泉溜急水车鸣。鸟啼花笑浑如喜，此去山斋只一程。
东山风景压东吴，更筑书堂映碧梧。詹尹诗存家有宝，齐斋记外更无图。洗除纨袴为缃帙，扫荡膏粱入泽臞。早晚归舟行霅上，青灯深夜听伊吾。
客中春到不知春，庭草青青入眼新。对酒可无人作伴，照书却有雪为隣。雕盘玉笋传生菜，宝胜金花锡近臣。我已栖迟宁事事，有谁曾为叹长贫。
眼明仍见大江浮，贪看青山倚柂楼。落日鸡豚秋保社，轻风苹蓼晚汀洲。长征倦马思夷路，不下惊鸥避急流。亦有琅玕何所赠，漫歌平子侧身愁。
溪山适兴且闲行，绿藓苍苔任点裳。看镜已侵双鬓碧，忧时每觉寸心伤。驰名扰扰终安用，浩饮陶陶计亦长。千古英雄谁可问，累累邱陇水茫茫。
野塘古岸饱经行，风雨尘埃笑满裳。尊酒清江君意厚，片帆千里客怀伤。出门求益谋何拙，扫几观书味更长。归去飞篷试回首，一川烟水正微茫。
金椀轻抛入钓船，夜寒侵被不成眠。近传奏疏三千牍，今见新诗十二篇。故国音书凭过鴈，江城烽火照晴天。移舟铁瓮城边去，信与名山旧有缘。
平湖万顷天无风，试上垂虹月满空。豁目直穷烟障外，诸峰浑出有无中。混同天地纤尘绝，倒影星辰万象雄。却笑三山游汗漫，恍然身世到蓬宫。
当时骑气拥函关，奕代清才擅谪仙。鼻祖婵嫣有余庆，至今名世更生贤。
屡将大手占伦魁，槐市英声早四驰。肯与鳣鲂争尺水，鹍鹏行矣化天池。
道义须知耐岁寒，论心还喜臭如兰。龙鳞幸许同攀附，乞与春风借羽翰。
美景良辰幸与同，瓣香聊以祝南丰。它年妙斡洪钧手，尽纳群生寿域中。
深山五月清无暑，露气漙空午夜寒。草际鸣蛩更强聒，满怀秋思寄毫端。
阴云冻合不成飞，行李留连岁律迟。山色宜晴更宜雪，别来应有忆山诗。
掣电追风古见称，驽材空负渥洼名。何如手植青藜杖，云屦风裾自在行。
萧条古寺僧何处，痴坐方床午漏长。怪我溪山惯来往，不惟鱼鸟解相忘。
几阵凉风清不尽，一天秋色渺无边。僧房好处闲窗牖，把定山椒紫翠烟。
八载江湖甫召还，深言应又忤天颜。九重不见饥民色，只看先生两鬓间。
去年灵麓未空寒，一客南归不足叹。学子今翻辞使旆，归来只得片碑看。
家数文章有路寻，云韶殊世不殊音。小生不幸生来晚，才识先生识水心。
鳗井由来岁月深，泓澄一镜绝尘侵。要观变化神功妙，会见翻为旱岁霖。
古木苍然几岁周，摩空老干荫溪流。举头未见征帆下，来向清阴系小舟。
百花头上春光到，雪压霜欺意更奇。岁岁倚栏相望处，水边竹外最南枝。
故园一别换年华，客里看花更忆花。昨夜西窗无限月，伴人春瘦一枝斜。
痴坐禅关日亭午，静看博山香一缕。欲知世上炎与凉，三扣金僊三不语。
尊酒清江欲语离，事多八九苦参差。飞潮更卷征帆急，尽作西窗去后思。
蓐收传令待残更，斗转参横露气清。谁弄瑶池三尺玉，怪来万壑动秋声。
芳意传梅信，东风到柳边。王春在除夜，明日是新年。
彩胜黄金缕，青丝白玉盘。内家迎淑节，先奉太皇欢。
迟明鱼钥九门开，警跸声清绕殿雷。穆穆天颜应有喜，捷书新自北边来。
沈沈广殿靡遑安，玉食丁宁减太官。野宿貔貅三万灶，重裘应轸铁衣寒。
一德坤元厚，三朝母道尊。含饴供乐事，戏彩见重孙。
北内风光别，僊家日月闲。紫皇天下养，金母住人间。
柳色侵宫瓦，花阴覆绮疏。鹊炉烟馥郁，賸阅妙乘书。
银旛点缀鬭宫嫔，小字横斜篆缕新。岁岁词臣供帖子，从今便数八千春。
文孙亲上万年巵，姒妇严粧五翟衣。不用都人须数跸，内庭跬步即重闱。
刁斗辕门五夜深，思齐文母正关心。身临大练无他费，汤沐先捐钜万金。
五日天中候，南风物阜时。三边宽大诏，亿载太平期。
御服齐官献，生衣暴室供。金箱初进入，一一耀黄封。
日毂亭午，金徒缓报衙。迩英催晚讲，分赐壑源茶。
灵开玉垒静无尘，圣泽新覃雨露匀。束缚仇头藏武库，枭羹不用赐群臣。
清禁传呼近，红云拥紫皇。菖花浮九酝，请祝寿无疆。
边头传吉语，井络报平安。今岁端辰别，慈颜一笑欢。
彩缕新缠臂，灵符稳插钗。承平多旧事，闲教小宫娃。
双人翠艾垂朱户，三角琼糜护箬衣。闻道内家行乐秘，先将节物奉重闱。
深宫永日镇长闲，心静多繙蘂笈篇。侍女身留香案侧，旋燔金餠炷炉烟。
人间无处避炎蒸，身在瑶台最上层。学士大书金字帖，宫中巧篆绛绡缯。
疎星残月尚朦胧，闲趁烟波一棹风。始觉舟移杨柳岸，直疑身到水晶宫。鸟鸦天际墨千点，白鹭滩头玉一丛。欵乃一声回首处，西山横在有无中。
云山窈兮风微，山径缭兮云依。兰馨兮晨晞，松樛兮夕晖。有禽消摇其间兮不去，飞俛啄兮蔌薇。昂吟兮绿筠枝，春与鼯腾兮秋鶑与啼。希鸾鹄兮志亦几，绝樊弋兮随所栖。空碧临临兮山四围，泉咽咽兮流以时。宁易地兮颍若箕，与世相忘兮幽人期。山虽高兮步坦夷，云虽深兮光陆离。胸洞洞兮陶然以怡，祗天命兮安厥宜。
行行兮何之，郊之畴兮山之径。耕艺兮雨晴，樵牧兮昕暝。室庐兮其伦，老稚兮其性。负者蹇兮趋者劲，役而歌兮游以咏。机杼兮国资，鸡犬兮家政。草萋萋其青兮，木蔚蔚其盛。吭林鸣兮尾川泳，空云腾兮月出岭。威之霜兮风以令，胡然而然兮。森森兮天之命，职我其间兮毋不敬。
幽人寻坦道，为言柔履刚。所利在艰正，未取马逐良。云山坐深窈，无人兰自芳。青青松与竹，障暑拒雪霜。人迹所罕到，亶为烟云乡。老我志雕落，发苍而视茫。怀哉此丘壑，闲踪寄忀徉。人事辄往复，世虑忘暄凉。书数种，琴一张，竹布充野服，筇杖替游缰。生来坦率得自遂，客至嘲诮庸何伤。非故逃名甘寂寂，攻嫌助长病茫茫。君诗明澹起予意，留取伴我山中藏。
燕兮燕兮，颉颃于飞。语呢喃兮声哲支，居慕贤兮身缁衣。高明依栖兮王谢侪其主，去来有节兮春秋兮其旅。良时赓歌兮对尔吟哦，清燕论文兮聆尔话语。燕兮燕兮其禽乎，其禽之嘉宾欤。
晨征已输行者早，纷来歛避樵夫道。樵夫辛苦刈樵归，昏莫结束更起炊。夜半出门星月暗，崎岖露草寒濡衣。入市博得升合粮，归来分与妻儿尝。依前剥剥上山去，不住朝朝莫莫忙。樵夫樵夫休懊恼，世路艰难勤亦好。蝗虫四起米价高，怜汝饥劳我未饱。我苦闲愁雪满颠，烹葵煮藜过年年。夜枕欹倾半眠醒，或起浩叹窥星天。逢人说事只忧国，长哀无告穷已极。天下奸弊纷如麻，虎狼搏攫殚麋麚。愁眠忍饿不敢出，羸瘠膏髓堪推挝。冤气干天天垂灾，连年禾稼同枯荄。斯人每恨不速死，樵夫纵苦未及此。安得人仁公且刚，一扫虿螫完民疮。感动和气时覆斗，樵夫饱食我醉酒。待与樵夫齐高歌，昔谈王道今如何。
舟溪群山俱有情，禺昂环列如逢迎。东出双秀高冲天，推先两峰当我前。二水南来炯相顾，合流于西疑欲住。成此溪山一段清，中有一园十亩平。著我翛然数间屋，遶屋但栽竹与菊。扶杖行舒景物娱，开卷坐对圣贤读。嗟余藐焉天地间，居然分得此清闲。毋馁浩然有以老，也应不负尔溪山。
穹窿奠计几层苍，缭遶难输九曲肠。七曜运空机不断，百川流下碍无妨。千林松柏独坚正，一草薰莸异臭香。祥戾毛群若麟獍，爱憎羽族类鸮凰。最宜春风与秋月，忽作冬雷或夏霜。万变杂兴虽错糅，一元不动固安详。
北堂老人性嗜鱼，有鱼一饭空无余。行水登舟喜动色，几月乃得三四食。溪涸舟胶挽不去，舍舟行行溪上路。路入茅舍惟一翁，网挂壁头儿负舂。问之有底不出渔，水动鱼藏溪作风。强之不能许觞醪，翁为持网儿持篙。挟艇过临丛藻岸，踏竹下网屡成漫。忽然得鲤仅如掌，翁笑官有福可仗。我舟犹在极目涯，乃坐其艇与之往。烹鱼一开慈颜驩，胶舟旋亦辞涸滩。两日舟移无十里，吁嗟有此行路难。渔翁饮酒得钱去，一叶如飞烟水暮。
人生会合难，四海皆兄弟。解后若为寮，为情乃其至。严陵虽陋邦，山水固佳致。宦游于其间，亦未为失计。嗟嗟我辈人，志不在名利。所趋必踏正，所论必根义。圣门有格言，胡不慥慥尔。险夷融一心，相与共守此。维君更直谅，多闻且知礼。责善有忠告，规失无因避。人或苦难合，我匪以为具。始如石落落，终似旗旎旎。入议必追联，出游必连轨。朝夕恃驩比，同襟能有几。君今先我去，落漠将何委。政此黯销魂，临分不我鄙。绝无儿女悲，慨慷及治己。窃闻之先儒，物我均一理。达人宏大观，曲士局偏倚。偏倚狭一隅，爱恶无公是。大观归众善，宽平有余地。理义固无穷，虚心知所止。感君谦自牧，使我愁翻喜。还以作赠言，相观要终始。
双松如老虬，拜然俯于地。山下草细微，降从所非类。昂藏烈丈夫，肯与樵牧比。樛枝若欲颓，直干固不倚。外柔内则刚，物耳寓此理。吾观世俗流，随人尽弃己。此松乃不然，自下弗为耻。所立峭已高，其节凛不记。满眼春风生，中有岁寒意。敢告行道人，视此知所止。
我本山林人，出处无意固。君亦如山泉，随地为流注。方其居山时，文豹隠冥雾。又如出岫云，散漫欻无据。忆昨我与君，相逢同一处。时时湖光亭，襟抱一披露。君横膝上琴，我踵户外屦。梅花落园春，辞君一朝去。诗筒遽寥寥，粤从浙濡渡。雁去燕复来，不得一字附。抚怀兴长嗟，恍然此散聚。何期老鹤臞，短翮忽舒布。九皋耸孤唳，群仙翕清誉。高寒玉峰巅，为尔肯一驻。杭严两西湖，未必置爱恶。瞥从子陵台，来踏苏公路。山友而水宾，风晓而烟暮。行止初何心，同是一真趣。愿于人海中，更觅山中句。
欲晴未晴还不雨，无日无风又无暑。烟薄微笼四岸山，空翠却向湖中聚。今日之游诚佳哉，湖山文字中衔杯。相为此约亦已久，天相其逢资追陪。吾侪官闲无一事，平生丘壑讵轻弃。相从于此合钟情，无奈同襟欲分袂。西风著意向芙蓉，绿柳未疎花正浓。劝君慢理江头楫，更作一日来从容。
在家贫亦好，居官贫更宜。布被不妨温，菜羹有余滋。客至草具杯，事闲遣兴诗。外此了无挠，澹然心地夷。
积雨鬰愁思，初日破春泥。胜处欲何往，游情翻自迷。柳招追绿渡，梅引逐香蹊。却忆杜陵老，慇懃出碧鸡。
睡起愁无绪，持书复懒披。篷嫌斜日照，襟惬好风吹。水阔舟移细，山长鸟去迟。悠悠天外意，惟只寸心知。
地禁尘难到，亭深暑不奸。一杯天上把，千策日边看。频劳君恩重，危言士志殚。治安浑道未，臣亦欲披肝。
识度追诸老，文章用一班。志心深国计，正论豫时艰。将指顾忧地，登车慷慨间。却闻涂巷语，有诏命公还。
忧国诚如此，忧民事可知。政苛纷蠹螫，官墨厌膏脂。谁谓长城在，不扶元气衰。天颜还咫尺，时听远猷驰。
我生随所止，唯种竹与菊。菊靓而无华，竹清而不俗。渊明兴悠然，子猷爱之酷。夫我乃兼之，佳趣于尔足。
白墁蠲败壁，墨烬沃尘楹。瓦阙删茅补，墙穿埏土平。竹栽簷外个，花植盎中茎。次第成吾趣，婆娑乐此生。
尘世灯窗外，寒儒竹简情。三杯慰岑寂，一榻寄孤清。夜永那能睡，天寒不肯明。起来重搔首，江海一鸥轻。
花开何太晚，頼尔张簷楹。春后几多日，枝头三四英。人嫌芳意懒，我爱澹标清。恰好来深夜，移床对月明。
智创轻我节，工闲妙出机。疏风宁事扇，被体若无衣。颇与山翁称，何嫌俗子讥。此君元我契，相与不相违。
关吾朝夕事，月岭与云岑。坐册澹中味，行筇老者襟。酒随深浅酌，诗任短长吟。时与七贤语，知音在素琴。
阙然不见怀千虑，特地相过无一言。平日交情如水淡，暂时客里似春温。酒随深浅有余味，事向细微无不论。漫道与君心莫逆，谁知朴直个中存。
拟乞四明幕下客，忽得严陵阙两年。造物故怜贫已甚，去家不费一篙船。世事低昂吾有分，人生出处亦关天。钓台高士不可尚，赢得桐江在眼前。
秋期载酒子云居，春柳还惊绿映渠。几欲出门阻风雨，半因居幕困文书。自违清隠三时久，空拟忧怀一日舒。想见湖边尝独立，不禁鸥鹭问何如。
何事贪乘逆水船，此心长向白云边。琴书篷底一樽酒，花柳江头三月天。逸兴只将诗句遣，清襟那就俗尘牵。簿书不到斑衣底，进学输君属壮年。
从君把酒炉峰下，去踏黄尘三见秋。别后便教诗社冷，梦中尤忆草堂幽。忽承珠玉联佳什，賸喜亭池添胜游。最想版舆频御处，山花庭草总忘忧。
潮回尽处晓江清，百丈滩头舟子情。饶我静观黄卷罢，为渠卧看白云轻。炫蓬滉漾龙蛇影，喧枕萧骚风雨声。无限青山饱秋色，去来谁暇与将迎。
一从驱迫入通阛，望渺江湖梦遶山。日堕红尘转湮没，天教群玉与跻攀。莫孤文字澹中趣，要识人情奔处间。多谢故人相警发，骊珠特地出沧湾。
初无家学赡三余，滥被君恩有此除。非取金华能占对，但令东观与观书。汗颜莫称英髦选，冷眼终输山泽居。自昔与君忧世切，只今何策塞侵渔。
两山对立著君三，山意无穷勿浪参。静底规摹随处有，忙时事业个中涵。移文肯为轻离北，采菊何尝索见南。会取孔门仁者意，等闲风月不虚谈。
湖上朝市两忘言，胜趣何须频出门。要并雪岩寻酒伴，更从梅隠觅诗魂。风低雁溆数行影，烟障凫波几叠痕。此意古来谁领得，可无同调与同论。
别时来悟合并难，君向湖山去不还。好语欲酬嗟侣少，空餐亡补媿官闲。身谋未肯忘箕颍，世虑无嫌付触蛮。幸有孤山陈迹在，倘来同踏石苔斑。
退之作文自天巧，读者未免加人私。纸尾连衔行鴈鹜，同僚翻作刻木期。句读中分肯趣短，一辈抱睨何多为。自唐及今袭讹舛，文公有神应点嗤。
往来乌兔底匆忙，老去身心只自将。理栉不胜浑种种，繙书未了苦忙忙。情知世俗风光浅，日觉山林气味长。有负夙心依屺岵，更将余力事松篁。
自吾斋外付诸儿，除却诗书总不知。苔色上侵闲坐处，鸟声来和独吟时。十分秋气重阳近，一味天凉老者宜。调得身心能自慊，止吾所止复何疑。
我来不及赴重阳，孤负清幽独自芳。夹径也能随意白，出墙无柰著情黄。亟邀旧友将余玩，细酌新醪对汝尝。悬知靖节无人见，却见南山此意长。
所存诸子少知名，自古陈编浩莫程。未说合神老成子，谁传谈易杜田生。到头法语那能废，终久浮言自不行。只向孔门详答问，正涂坦坦甚分明。
岩泉潠洒著根纤，拳石相依自纠缠。土叶渐除青带冗，细茎初发绿毛鲜。一尘不许溷幽雅，百草谁能并洁娟。日课苍头注新汲，要移林壑在庭前。
黄云不似五云深，隠隠回环坐此林。峦阜几重遮入路，陇冈百里护来峰。单僧怜汝喧鱼板，漫叟便余玩鹤琴。茶罢策筇无个事，登高时复一长吟。
扶筇剥啄一山中，幽兴偏于此处浓。前屏树柯呈列岫，旁开林隙出奇峰。座迎夜月分吾石，栏度朝云对汝松。俗客不来人籁寂，省心时听数声钟。
桃李纷纷一饷花，风清月白老生涯。取之无尽山林藏，求而有余农圃家。游是理中无愧慊，乐吾心处是荣华。较他弦管凄凉地，巵酒杯羹总自奢。
元化浑沦迹已希，不缘风雨翳明辉。静中会得生生意，满眼春光未始归。
碧松窝里著吾身，风在襟裙月在门。灯火未残弦诵习，一团清兴许谁论。
酒正醺人苦不禁，诗来撩我可无吟。轻纨不动清风在，况有松声醒醉心。
擎拳伺色紫朱前，极爱殚忧衽席边。能合此心移膝下，未惭舜圣与参贤。
桃藤下上蚁行暑，竹影浮沉龟荫凉。步缓幽塘成小立，清风微度藕花香。
慈恩昔日寄题名，此作江头长短亭。潮去潮来知几恨，酣歌渔父许谁听。
舟子长歌下急滩，江风吹我怯衣单。一轮明月为谁好，无限清光照夜寒。
北风猎猎送吾船，夜过吴江炯不眠。月色微明天覆水，倚看银浪欲无边。
群峦回照紫弥漫，坐揽湖光风不寒。最惜傍栏凫鹭狎，往来不作眼生看。
草残木尽又春来，辜负梅花与酒杯。政要诗翁裁好句，为从今日洗尘埃。
自公不退准为常，永昼深帘坐此堂。今日与君添转语，共参云石与风篁。
夕无下照澹云亭，暝入前除独自行。栖树喧沉砌吟迥，雨留微润作秋清。
占得江湖汗漫天，了无乡县挂民编。卖鱼买酒醉日日，长是太平无事年。
只把丝纶当酒金，世间万事不关心。月移篷影醒未醒，人在芦花深更深。
陂沼盈盈闲绿水，郊原浩浩涌青禾。烟连山际无人语，只有晚归樵牧歌。
拙哉百事不如人，天畀清闲适我真。好是山深林密处，且还康济比天民。
身在五云云自闲，相娱石友与苍官。山林老去方知味，加我五年当挂冠。
为嫌远目碍双明，只许苍松一干横。尽对群峦坐高爽，月来分席不渠争。
乡居唯我与君闲，相见俱缘一出悭。此去君家无十里，杖藜明日会香山。
雷峰顶上两三松，挺秀扶疎印碧空。坐石倚筇看不足，此心游泊太虚中。
白云入户牖，幽趣颇相关。俗远人无累，心夷物自闲。
避閙深违俗，耽闲懒作书。故人无诮我，丘壑政关渠。
云冻雨无脚，寒凝霜有毛。却能开霁色，爱日炫初晴。
老干矗无容，虬枝蔚相倚。图以归草堂，怡怡有深旨。
深院杨花闲暇，小亭林影清微。忙里不知客去，病中无柰春归。
竹门何为设，护此自在身。而有不知者，谓隔一切人。门有闭有开，人有疏与亲。闭以谢俗客，开以纳嘉宾。或方计财利，我方甘窭贫。或方图宦达，我方埋隠沦。岂惟乖趋尚，诚亦困纠纷。若夫道义交，开益所愿闻。清幽能共适，淡薄能相因。与夫学问徒，讲说敢辞勤。义理滋我悦，诗书陶我真。俱不役殽酌，且无昏精神。然当时省己，勿或浪尤人。古人重晚节，气衰当志新。古人贵老成，齿颓资德尊。初心苟无负，斯不愧斯门。
涵养当用敬，进学在致知。如车去只轮，跬步不可移。夫子受师说，惟敬实所持。升堂逮易箦，参倚日在兹。遗言落人间，考论极研几。是心要收敛，中不容毫厘。大学著明法，格物及楷梯。放心苟不收，穷格将安施。古人贵为己，末俗多外驰。岂无实践者，兹焉当反思。晚生拜遗像，敷衽跪陈词。愿言服予膺，没齿以为期。
有原一本流无穷，有物万殊生不同。自从太极两仪后，往古来今感应中。
日月东西递往还，四时迁易不曾闲。要知天地生成妙，只在阴阳进退间。
我来叩石洞，崭绝何从登。天开一间路，崖列两连屏。有水泠泠来，委蛇贯中行。五丁修磴道，引步若余迎。昏暮坐危阁，萧飕风雨声。不知身何许，似有通山灵。晨兴穷所历，石转泉逾清。绝顶一带垂，方诸函明泓。想当春夏交，雪练输浮轻。欲去重倚徙，拳石提蒲生。归与置窗几，聊以志余情。
我祖有遗迹，振屐访南岭。凭高一以眺，万壑皆云烟。谷鸟犹嘤嘤，辽鹤无时旋。一饮丹池水，心中尘虑捐。
平分秋半月华圆，玉碾无声静转旋。月桂从攀由我捷，姮娥不解是谁先。
香瓣平生满意熏，更参曲阜问关津。祇宜黄阁官尊贵，不敢近前丞相嗔。
一门翰墨森圭璧，诸老题评粲锦花。珍重云仍好收拾，夜虹贯月定君家。
崎岖鸟道开烟萝，长松偃蹇声荡摩。白龙怒吼挂绝壁，苍兕离立迎清波。枯筇拄破青苔色，雷雨收功神歛迹。穷源不得空归来，掬雪抟珠三太息。
雨余山石洗孱颜，卧虎蹲羊各自闲。杖屦贪穿秋色好，不知衣惹藓痕斑。
海上一峰高插天，山头眼力穷大千。飞来鸿鹄下霄汉，掩翼缩足今三年。
二十年前过此间，旅囊羞涩笔头悭。时来山色与人好，我亦诗肠似海宽。旧事消除身后梦，新声惭愧路旁官。乘车衣锦浑闲事，留此功名竹帛看。
一飞一飞知几时，斗酒落魄谁共知。胸中造物饱星斗，笔下文字盘蛟螭。
涉海波涛险，登山足力疲。胡为赤鉴游，海角山之涯。崎岖乱石间，况复乘船危。兹游固有意，访古伤今时。荒陂存遗迹，缺处十丈余。父老向我言，先畴为农师。当时大父行，相与筑此堤。堤成百物丰，师承及见之。稻蟹不论钱，况敢论糠粃。一朝坏不修，惊心伤鼓鼙。田家岁作苦，土狭何由支。忆昔禾黍地，石水数斗泥。前功嗟已废，继者今其谁。曾闻部使者，询问及故基。水利固可究，具文怨徒欺。又闻劝农吏，楚楚多奇姿。朝游暮始还，山水穷清晖。有念不及此，但见冠盖飞。公家急相歛，星火惊文移。农无地可耕，岁入何从规。今幸长官贤，愿言拯我饥。作书白太守，经营得如兹。珍重父老言，岂为儿童戏。皇华如观风，此老诚可资。
霍童山峰凡六六，不知仙子在何山。秋风万里一黄鹤，返照半林双白鹇。长剑气横霄汉外，飞泉影落画图间。自怜懒作朝阳客，访道寻真日往返。
吾闽三山妙天下，灵鳌背上罗高峰。山环水绕龙虎伏，人在缥渺烟霞中。
大山奔到海之滨，中有辉光佛刹新。前后二三皆梵侣，不知谁是报恩人。
风虎云龙岂偶然，信知盛世士多贤。虞庠教育蒙深泽，汉殿咨询愧首延。释褐遽沾琼宴宠，锡诗齐听玉音宣。爱君忧国平生志，敢负周王宴乐篇。
有生同宇宙，所欠好江山。因自舂陵至，留居庐阜间。斯文传坠绪，太极妙循环。希圣诚何事，怀哉伊与颜。
出城三四里，矫首惬遐观。顿觉市声绝，忻从天宇宽。康山书几浄，湓浦砚泓寒。一诵爱莲说，尘埃百不干。
广行行实称才华，如节鸾和驭宝车。曾燕琼林天一幄，却吟玉蘂市三家。大篇追补唐诗阙，盛事常流鲁頖夸。别有冰姿延客住，白池賸种白莲花。
食菜曾饕三百囷，种花重看一番新。洞仙旧赏轮无迹，工部高吟笔有神。叠雪雅宜歌白雪，送春仍欲买青春。向来伪帖今冰释，从此嘉名徧广轮。
暇日来游九锁山，登龙踞虎恣跻攀。方瞳皓豁小天下，仙隠清越非人间。秘籍琼科辉映簇，白云朱鹤镇长闲。洞中丹灶开还未，愿觅刀圭驻瘠颜。
面面轩窗好，溪山不待招。清风修竹径，细雨绿荷桥。地僻人烟少，天恢景象饶。襟怀无一事，终老乐箪瓢。
古羊人物舜风余，子姓传来祇旧庐。为爱一门能守义，相承五世不分居。
家住南溪欲尽头，茂林修竹几清幽。菰蒲涨绿蛙专夜，树叶吹寒麦半秋。修褉从教非节物，舞雩元自有风流。明朝酒醒春犹在，更向长潭上小舟。
几点归舟破暮烟，数行雁字落霞边。世间安得王摩诘，为写琴川作辋川。
宦游偶落云水乡，耻以贪墨为吏商。三年寄傲南窗月，一瓣为炷东堂香。翛然清风揖佳客，好古博雅真扬扬。旧题湔祓古寺壁，浊酒呼索邻家墙。淋浪醉墨鸾凤舞，警语峭厉凌冰霜。大碑小碑共检校，次第安置堂中央。朅来弦歌有余暇，逸兴賸欲希韩湘。
松桂移栽满，园亭改筑新。诗书千古事，松桂四时心。萧瑟风成韵，扶疎月满阴。一琴聊自托，山水是知音。
山深何限好，客到辄同登。泉壑岚光冷，烟林霁色凝。韵艰诗益健，杯数量难胜。老矣功名稳，何须叹沔渑。
鬓发几星星，风霜抑饱经。年华轻过鸟，身世俯危亭。寒碧还相照，飞湍盍暂停。平生爱山眼，分外为渠清。
二载尘劳薄宦身，双峰几忆旧家邻。甫能再上阳城考，更有一年孤负春。
飞鸟投林去复还，临风恒忆旧家山。平生杖履经行处，杳在云烟髣髴间。
闻法师来杖锡东，於菟蹭蹬奋雷风。当时地裂泉随动，一酌清甘万虑空。
岩石玲珑翠竹斜，木犀依约又残花。长官媿我无才思，却忆东堂旧作家。
何以答夫子，力学穷朝曛。瞬息才不学，老与衰相亲。誓参舞雩乐，胸中长暮春。
乡村十里少人家，手掬清泉嚼细茶。洞口春深却无酒，故人相赠以桃花。
张氏母袁称寿星，生绍兴庚申今有百五龄。子孙耕稼食可饱，女妇纺织衣称情。白发既脱生黑发，耳目聪明长步行。五朝皇帝恩广大，一老平时身太平。乡里皆庆喜，县官问姓名。阖门漏屋下，上诣县官厅。太夫人之面可识，太夫人之堂可升。即前再拜问起居，谢官下念田里氓。尊高年以长其长，凡为人子沸欢声。
太极岩图出道州，兹岩名道实相犹。元公图说兹岩具，好向岩中仔细求。
长因风木起悲酸，省墓归来痛忍言。虽得青衫联子贵，深惭白发负亲恩。璜溪犹有家居旧，萧寺寻来手泽存。墨迹依然逾二纪，摩挲尘壁黯销魂。
我陟黄杨奥，我怀董孝君。怀君君不见，冢草裹晴云。
天作高山势已空，地开岩窦巧玲珑。卷成璆屋垂琼珮，擘破苍崖潄玉虹。云气拥时来座上，尘埃飞不到亭中。品题自有元郎句，我辈聊书一笑同。
羊肠路入最高峰，倦倚东风点瘦筇。芳草有情春意远，青山依旧暮云重。新来梵阁添奇观，前度诗人带老容。寄我此身天地里，梦回林杪一声钟。
丹崖之山丹气浮，葛洪老仙居上头。丹成一去几千载，至今猿鹤生清愁。丹井有泉石有拇，流芳直与天地久。我来问山山不知，坐费山僧一杯酒。
村南野老亦多伎，两鬓髼松状如鬼。嬴颠秦蹶了不闻，一心只向红炉里。风鞴在手金在镕，等闲变化天无工。日暮欢呼走妻子，买鱼沽酒歌春风。
西崖有虎凭其威，凛然百兽不敢窥。众山压倒势莫敌，磅礴万古谁能驱。乡人好利不知计，翦毛伐骨何太厉。安知此虎不汝欺，长作吾家一屏蔽。
吾乡葛氏真好奇，凿开石井山之湄。寒波清冽不受暑，主人爱取沁诗脾。百年兴废事非昔，莓苔剥落土花碧。我来拂拭已忘言，落叶西风秋析析。
长江百里浓于醅，天风吹作云涛堆。吾乡好事重佳节，龙舟两两争喧豗。今人不识灵均意，祇作龙舟多竞渡。汨罗旧事付苍烟，空有遗歌写哀些。
泽水回环六七里，中流拥出一廛市。桃花吹浪鳜鱼肥，红蓼翻风蟹螯美。渔郎业渔相忌猜，欲晓未晓江上来。举罾交错不知倦，欵乃又入云涛堆。
娇红腻绿暖生春，步绕清溪锦帐新。花意不须羞白发，五朝得见太平人。
泸江东山山更奇，骑鲸飞仙归未归。桃花千树烂春昼，莫作韩子荒唐讥。
遨游倦听水声潺，却爱灵岩引憇间。树拥倒晖穿嶂曲，风牵斜雨洒藤弯。半袈裟里须弥现，隙滹阿中法界宽。为纳千僧浑不见，欲于此地扣禅关。
有酒宜成颂，知君耻独醒。回车经巷口，荷锸信丘冥。死岂人埋得，言犹妇可听。闭关当日饮，想象只忘形。
玉虬垂处雪花翻，四序雷声六月寒。凭槛未穷千丈势，请君岩下举头看。
膏润滋松雨，孤高表竹君。夜碪寒捣玉，春几莹铺云。越地虽呈瑞，吴天乃策勋。莫言名晚出，端可大斯文。
厥初谁剖混沌壳，光明仅透天一握。龙门凿断工有余，劖划巉岩开洒落。我来沆砀千崖高，溜雨万丈声萧骚。岩上风烟岩下水，晚寻丹灶夜渔舠。
壶中别景绝尘埃，不是山灵閟不开。午夜月华冬夜雪，为无人向此时来。
一在庐陵一豫章，文忠文穆两相望。大家飞上梧桐树，自有旁人说短长。
白马湖光绿染衣，兰舟溶漾彩鸳飞。闲愁不到秋风后，听唱蛮歌月下归。
低斋结空野，小竹移孤林。斋闲竹浄好，日媚幽人心。南方夏厌暑，独此留残阴。戞雨挫促梦，穿风搜凉襟。长茵展丽藓，乱歌奏欢禽。侍奴裹村服，语客抛尘簪。志高成利犇，思爽生诗淫。值圣喜盈卷，感古悲入琴。山迎稳履远，月劝澄杯深。荣名虽未染，幸亦非烟沉。
疲筇扪石上，大野俯栏窥。洞穴通诸顶，泉流接两池。
黄昏风雨阻江滨，翠绾群峰莫色匀。一夜子规啼到晓，孤舟愁杀未归人。
风沙一夜卷冥冥，晓色曈曚上翠屏。薄宦驱人成老大，佳时得酒慰飘零。红余晚树迷幽谷，绿涨晴波失远汀。却是崇山兼峻岭，看来浑不减兰亭。
晓色明征辔，疎钟忽断林。谭经惊虎伏，说法引龙吟。竹影残镫暗，苔痕落叶深。客怀无处适，欹枕听霜砧。
细问黄山事，荒唐半不传。诸峰几林壑，十日九云烟。笙断空中籁，丹留涧底泉。相招媿猿鹤，何日谢尘缘。
飞观干霄出，疎松隔坞闻。水声高下涧，山色去来云。露舄行秋杪，天花落叶分。小窗吟不就，清杀病休文。
一春鸠妇不停鸣，远岫云归喜得晴。水拍秧田钗股细，风吹麦陇浪纹轻。天应怜我倦行役，山亦多情互送迎。三十六峰如好客，相逢便觉眼增明。
虽无酒令与诗筹，喜约新盟访旧游。寒露正催黄菊晚，断云不锁碧山秋。机于空处鸥方下，节到寒时蝶也愁。聚散抟沙多少恨，一诗三叹寄汤休。
茫茫宇宙几分离，晚识真人历数归。五闰都无半抔土，清风千古一麻衣。
不因党论到元符，安得溪山著一儒。时有诎伸须直道，天开灵杰岂归愚。泉疏阴涧诗余派，手拓苍崖节转孤。自送江西仙袂远，神游应过此间无。
吾斲石堂无变怪，土缶瓦鼓闲游戏。一镢相随万事空，十二时中牢捉系。牢捉系，不在三闲前后际。拍将两手笑呵呵，这个消息不容易。不容易，拈起石头拈不住，放下石头放不去。去与住，认取石堂门前路。不开窗，不闭户，塞破世界无觅处。煖则乘风凉则眠，烟霞云外朝还暮。朝还暮，不贪荣，不贪富，不恋妻帑及儿女。随缘自在度时光，看著古今都错误。皇天后土莫相瞒，翻来覆去能几许。前贤后圣说多般，千经万论从头注。渠不省，渠不悟，一任从渠失故步。我自知，我自顾，富贵浑如草头露。人与我，爱与妬，对境不生无喜怒。清凉世界乃吾台，是非海里终不觑。不向君王殿上行，不入豪家问尊贵。红妆艳粉任安排，夸逞从他鬭能会。英雄强弱只一般，喽啰巧拙说甚彩。少年才子漫风流，绝代佳人臭囊袋。一息不来何所寻，万两黄金不容带。都是空，必竟败。唇锵舌剑递相欺，纵使金印如斗大。尽数收拾满仓箱，不知前面能几岁。一著错分明，输却无赢落。聚散还同浮水沤，顷刻之闲难捉摸。不向根基上乘寻，个个急后抱佛脚。早悟解，早悟解，不如石堂一大块。石堂坏时从他坏，这一大块元自在。坚且耐风霜，雪雨摧不碎。祁寒隆暑没遮栏，春去秋来任推载。四方八面透玲珑，石堂里面快活睡。觉后还将恁么时，撒手便行无布摆。
和风春满园，草木皆芳薰。君看十八叶，肯与凡卉群。
六年两度拜宸旒，换得青衫白上头。飞鹊祇因无树绕，穷猿何暇择林投。明知著脚当来误，几欲抽身不自由。安得有钱了官债，便无三径也归休。
笑倩西风拂旧埃，归时行李似初来。也知三载清贫好，博得一家强健回。
扶疎不耐繁华，意足自然清绝。壁间幻出横斜，祇欠纱窗明月。
帝业江淮表，丕承七十年。太平南北共，内禅子孙传。弓矢深櫜橐，桑麻鬰垅阡。江河春混混，雨露夜涓涓。治久情多纵，才卑气或偏。穹苍宜予弼，渊默正思贤。四世忠勋积，三朝节概全。威仪新禹服，光彩旧星躔。本以文为治，尤知政有权。粟红初穰穰，榆散亦翩翩。国似传东鲁，名能躐颍川。殊恩方锡马，盛美又临轩。易镇旌旗远，趋朝剑履便。想知环去旆，咸似渴思泉。典诰黄麻出，衣冠紫禁联。安危看去就，扶掖頼精专。江岸梅花小，山城桂影圆。歌思惟两地，动化及无边。相复中兴旧，书重说命篇。元勋列青史，焜燿祖宗前。
侍从西湖宅，安闲近水心。门开春郭静，桥度野池深。山翠连龙起，云楼学虎临。芙蓉通远渚，槐柳步回阴。盛业归宗匠，斯文并古今。典谟存大雅，金石振余音。畴昔留藩管，江淮拥带襟。雍容平宇宙，潇洒在园林。玉富渊难测，仙癯鹤可寻。步趋垂杂组，言笑响鸣琴。补衮心无替，弹冠迹未沉。于今幽兴极，正可辨清吟。
熙洽壬辰际，刚明十载初。祥风开宇宙，粹质产琼琚。年齿终童右，文章两汉余。体将时格变，名向榜头书。多病侵丝鬓，清颜侍玉除。温恭扶国是，端直屏奸渠。良月春先暖，丰年日自舒。潜藩来骑鼎，故里去程徐。北虏盟方缔，蛮陬孽已锄。愿言归补衮，敷泽徧坤舆。
京口丘都督，江淮第一人。竭心安宋代，决策斩苏嚚。猛将亲经选，高材近莫伦。六钧来有力，一骑去无尘。塞静良弓隠，时明枉事伸。迁车行地远，归诏及春新。恃险猺奴蠢，招亡鼠技贫。众情懽杀贼，国本在安民。功过今方使，忠诚正可陈。能言学李固，兹日愿亡身。
焚罢南坡藁，星华接履声。艰时曾倚重，钩党頼持平。仲甫思全衮，元戎正本兵。丰仪麟阁贵，威重犬戎惊。圣主忧遐远，朝端择老成。迩臣宣惠化，七岭动懽情。风俗移刀剑，田闾遂凿耕。试茶龙井碧，开砚凤潭清。秋日江沙渺，晴天鼓角鸣。稻香随使驿，桂影伴仙程。美玉非藏韫，黄金笑满籝。宽和无白发，卑逊有高名。登用唐三世，枢机汉九卿。鼎司虚正席，丹扆待忠诚。
江水何滔滔，渡江相别离。揖子客舍前，对子衣披披。问子何所为，旅客未得归。执手一悲唤，惊觉妻与儿。起坐不得省，清风在帘帷。平明出南门，将以语所知。过子旧家处，寒花出疎篱。萧萧黄叶多，袅袅归步迟。子去不早还，何以慰我思。
百草各有种，春至不栽培。交情重故知，岂论才不才。相识十年初，再见天之涯。共饮一杯酒，粲若红颜开。人生有此乐，知复能几回。契阔几已深，矧尔病与衰。朔风从何来，吹白枝上梅。天寒日欲莫，又乃行色催。君去江水西，我归近天台。东西道路长，未可心膂摧。明朝碧云多，伫思良徘徊。
日月交辉际，乾坤欲整时。谋谟无远近，顾盼有安危。国倚宗臣重，人惟正统推。将军兼问古，中尉不言私。美德开初禩，清风起四维。山河春蔼蔼，雨露夜垂垂。川浩鼋鼍穴，田丰鼠兔窥。险辞萋莫已，深网障无遗。流谤看金策，纯诚表竹枝。丹心元未改，只影去奚疑。能胜归天道，云亡忽事宜。蜀关几犬豕，淮岸迩旌旗。将相通新好，朝廷说旧规。渠奸甘授首，盛代巩丕基。褒叙还宗祏，光昭在鼎彝。凄凉余谥法，慷慨付诸儿。汨水芬芳地，三闾绝好词。子兰真已矣，靳尚亦奚为。乐事云悲事，新知匪故知。续骚何日了，千古泪如丝。
成阵风作车，宓妃波为茵。良夕忽会遇，明月寒铺银。环珮凌秋空，笙箫亦具陈。何以慰寥廓，乐此相知新。采珠拾翠羽，言笑生华春。赠以金琅玕，捧以白玉人。酌醴动芳气，妙与兰茝纫。欢娱有聚散，美宝无贱珍。至今寒花种，清彻莹心神。霜皑众枿藁，孤媚良舒伸。杜鹃望帝魂，啼血何嚚嚚。妃子眠海棠，荒湎焉足邻。姮女手栽桂，光彩相依因。故知蓬瀛姿，不染纤点尘。
娄家屋西梅，梅老枝更清。众树吐齐白，密萼含微清。下有碧池波，照此鸥鹭翎。寒云拂缟衣，遥空淡明星。薄言种树时，两世且百龄。树亦匪难老，一岁一雕零。我嗟人事迁，且爱树伶俜。回桓不能去，月来孤影生。倚树一长吟，写我寥旷情。
松声欲动风声催，细非笙簧大非雷。松间便使无风起，亦有爽气如风来。傍松作楼古为务，小著轩楹省斤锯。楼低要与绿阴平，勿令高过松梢去。
访梅行近郊，寒气初淅沥。欲开未开时，三点两点白。清枝何萧疎，幽香况岑寂。颇知天姿殊，绝似人有德。逢君天一方，欢然旧相识。
长江欲趋海，日夜不肯休。终然至海后，大小同一流。君家学海名，旧有江上楼。取义诚在斯，终始志欲侔。云门接沧波，碧玉浩远浮。一瞬便可得，垂则良易求。兹道无小成，勉矣归藏修。
去载羁旅身，千里望群贤。今夕良燕会，况乃佳节前。凉风日已多，岁序日已迁。春时种藂菊，秋花满篱边。采之不盈把，泛彼清清泉。行乐不易得，贫贱焉可捐。惟当从尔游，吟哦思陶然。
性懒修书苦，题诗寄海滨。闽中今乐地，迁客旧名臣。乍嚼槟榔涩，初餐荔颗珍。园林春易老，乡岸雨难匀。世虑千峰静，时贤一聘新。闲居寻钓石，朝晚待归人。
玉陛传胪晓，身居第一功。绝班知礼异，专局信儒崇。贤俊科名上，邦家事业中。规模垂广远，鼎鼐蓄含洪。更化方今务，经时志已通。莅人惟简直，修己在谦冲。日旦清风发，江晴野雾空。奉亲游宦喜，初向水晶宫。
王国重熙洽，邦基百世安。深源混清浊，直道阐平宽。学术知同贵，师儒颇异观。修名褎兰省，旧格到蝉冠。十载田庐隠，三年客授官。括溪方水涨，江左尚春寒。论议何时一，行藏此日难。宿酲江柳绿，风物强加餐。
又取纱衣换，天晴起细风。清阴花落后，长日鸟啼中。水国乘舟乐，岩扉有路通。州民多到此，犹自忆髯公。
旧说湘中事，身来又可寻。庙存虞帝迹，江照楚臣心。为客人俱远，题名刻自深。春回洲渚绿，遥望正沉吟。
泊舟风又起，系缆野桐林。月在楚天碧，春来湘水深。官贫思近阙，地远动愁心。所喜同舟者，清羸亦好吟。
古郡依蛮楚，身来作冷官。老怜兄弟远，贫喜妇儿安。分菊乘春雨，移梅待岁寒。又传家信至，入夜著灯看。
骨体先如鹤，离家岁已周。欲知诗思远，曾共楚乡游。穷达身将老，分携菊正秋。江西看旧友，归计少迟留。
凭高散幽策，绿草满春坡。楚野无林木，湘山似水波。客怀随地改，诗思出门多。尚有溪西寺，斜阳未得过。
自入春来旱，祈求到夏中。数朝人尽恐，今夜雨须通。云气昏犹散，雷声隠渐隆。池鱼先得活，欢喜与予同。
别远心常记，书归亦到吾。离家非失计，有子已为儒。海浅编鱼扈，人清养鹤雏。礼优宾馆暇，赋咏几欢娱。
惟诵天童咒，饮泉能不饥。只缘多自誉，翻以致人疑。赋质全如鹤，谋生却似龟。绿华通籍后，会报女仙知。
曾学轻腾术，长怀万里心。江湖云似水，巴广石如林。好饮身常乐，无言道更深。丹砂能愈疾，不用化黄金。
近舍新为圃，浇锄及晚凉。因看瓜蔓吐，识得道心长。隔沼嘉蔬洁，侵畦异草香。小舟应买在，门外是渔乡。
闻道长溪令，相留一馆闲。便令全近舍，尚隔几重山。为旅春郊外，怀人夜雨间。年来疎览镜，怕见减朱颜。
南北门相对，传来岁月深。但添新意趣，不改旧园林。花日移朝坐，松风伴夕吟。自然忘宦达，非是少知音。
辞相还家后，清癯带少颜。便令凡事足，不似一身闲。长日惟开卷，晴天偶看山。只应忧国念，到此或相关。
名高身又贵，自住小村深。清得门如水，贫惟带有金。养生非药铒，常语尽规箴。四海为儒者，相逢问信音。
步陟高高寺，徐行不用扶。青天晴又雨，山色有还无。句向闲中觅，茶因醉后呼。所怀论未足，何乃又征途。
住屋半依村，先生气貌尊。若非迎好客，长是掩柴门。觅句行山影，披蓑钓月痕。固贫年八十，惟得令名存。
十日清溪路，新春细雨天。绿波随棹起，白鸟望舟眠。麦秀初如草，云浓半是烟。明朝可遵陆，还忆此江边。
屋舍如庠序，读书兼教文。来兹望南岳，青似一重云。步遶丛山小，城看隔水分。欲知巡狩事，野老间能云。
书困当檐立，微风动鬓毛。桐阴遮井暗，鶑语出林高。执热思时雨，如疲得美醪。居然吟思起，独步几周遭。
雨来连几夕，满涨一湖波。苦似前时少，毋嫌此日多。砌荒蜗出舍，屋漏燕移窠。今岁翻成稔，田塍亦产禾。
自觉中年后，惟能半夕眠。寒窗微带月，山郡远闻泉。行乐人同尚，迟留我未然。题书寄朋旧，归日是春边。
古道难为友，相期一见中。但令心事合，不在语言同。秋早湘烟白，舟移岸蓼红。别怀如迥野，长与水云通。
隠居须是僻，君向数家村。自以闲为乐，何嫌贫尚存。碧波连草舍，白日掩柴门。挂得一瓢在，风来应恶喧。
恬淡安身易，新家似旧居。径凉行落叶，池浄数游鱼。诗得唐人句，碑临晋代书。半生惟此乐，同辈必无如。
躬耕儒者事，甘苦自能便。叩角吟山际，休锄坐竹边。长年多涉历，丰岁少忧煎。一一旧所好，知君能弃捐。
传得临池诀，勤劳敢遽忘。锥沙惟是正，舞剑本非狂。旧隠寻芳芷，离怀对碧湘。寸心长记面，不似隔他乡。
斋居惟少睡，露坐得论文。凉夜如清水，明河似白云。宿禽翻树觉，幽磬度溪闻。欲识他乡思，斯时共忆君。
子向江淮去，应怀计策新。但须先审己，然后可图人。战野寒犹力，边城草不春。曹刘若无竞，闲却卧龙身。
祇为吟成癖，官闲乐有余。病惟亲笔墨，贫亦买琴书。别奠临西野，春风入故庐。悠悠想精魄，如赋钓台初。
处己先能俭，为官易得清。长卿诗最好，叔度德难名。归旐郴江远，新坟秀岭平。松楸本相望，惆怅不堪情。
昔年楼上饮，分韵正秋深。冷貌长如在，高风不可寻。独遗杨子厚，谁寄惠连音。莫向山庐宿，松声似夜吟。
执馈供汤药，辛勤四十年。谁知飞蝶梦，翻落鼓盆先。丹旐秋城外，寒云野寺边。送车来阖境，陶侃信能贤。
不识张颠面，画成钗股艰。长存昔年宅，犹塑醉时颜。笔与身同葬，池荒墨似斑。才清人必重，潇岸野云间。
问得梅花信，寒林动晚声。雨来山渐远，潮去水还清。寥落寻新句，懽娱解宿酲。相携归路滑，灯火近孤城。
楼上看春晚，烟分远近村。晓晴千树绿，新雨半池浑。柳密鶑无影，泥新燕有痕。轻寒衫袖薄，杯酌更须温。
泽国自秋凉，乘舟入渺茫。荷披沙渚碧，花乱暑风香。山色含疎雨，蝉声带夕阳。不知归路杳，相对有篇章。
役役劳形器，乾坤一转蓬。暗因凡虑汩，明为此心空。小舍依沙渚，扁舟系荻丛。且能渔钓乐，亦似古人风。
好去巴陵县，神仙屡此过。但知存惠爱，自足感弦歌。官况湘流碧，诗情楚岫多。梅花送征棹，万里接阳和。
风晴霜气合，沙渚夜鸣榔。独喜鳞兼细，时看寸有长。月斜寒动影，水碧静传香。可爱渔翁乐，溪梅次第芳。
一雨临初夏，惊雷昨夜新。地晴烟冉冉，堤涨渌鳞鳞。兰麝销衣润，珊瑚浄几尘。墙阴旧无竹，笋过谢东邻。
边郡三年守，知陪后乘安。远游登览易，老大别离难。红日千峰晓，清霜几树丹。江臯一回首，念尔去凌寒。
十载知心友，文才尔独兼。病谙孤寝乐，贫识茹蔬甜。冬暖梅花早，年丰酒价廉。不愁无远信，佳句日应添。
上世喜同登，论交建水清。故人逢客里，明日又离情。佳阙东南少，卑官远近行。秋风分手地，霜叶满江城。
中川人语别，南国夜何其。江迥风来急，山低月落迟。缆从前浦远，角在古城吹。五亩耕锄地，何当手共治。
闲庭黄叶满，园树尽玲珑。寒水终朝碧，霜天向晚红。蔬餐如野寺，茅舍近溪翁。非是分嚣寂，由来趣不同。
星郎复持节，垂榻待君来。又醉闽溪酒，因沾谢屐苔。天寒松子落，腊月茗花开。白发伤离绪，何堪节物催。
一雨郊原绿，高田水过低。荷锄烦稚子，馌亩伺良妻。老去知谁许，归欤得自犂。缓行溪上石，吟咏到鸦栖。
古木山边寺，深松径底风。独吟侵夜半，清坐杂禅中。殿静灯光小，经残磬韵空。不知清梦远，啼鸟在林东。
亥月霜澄霁，幽窗晚更明。文书随意阅，兰菊与心清。洗砚须池暖，燃香得火轻。妻孥浑笑我，作计亦平平。
晨起犹孤坐，瓶泉待煮茶。寒烟添竹色，疎雪乱梅花。独喜忘时事，谁知改岁华。多君能过此，人里似山家。
诗鬓晓星星，霜天似水清。风当窗眼入，冰向砚池生。已瘦梅枝影，犹干竹叶声。夜来天地洁，惟是月华明。
古郡草为城，怀贤隔此扃。水风凉远树，河影动疎星。江国晴犹润，烟林暮转青。荷锄曾有约，独喜带骚经。
烦暑何能避，孤舟访隠人。水乡菱藕熟，晴野稻苗新。为学师前辈，谈空悟宿身。镜湖三百顷，不似此湖滨。
瀑水东南冠，庐山未足论。飞来长似雨，流处不知源。洞里龙为宅，溪边石作门。修行谢康乐，庵有故基存。
缓行循翠麓，凝睇俯清湾。舟楫芦花外，江山夕照间。天寒虽日短，岁晚亦身闲。高树梅初发，与君相共攀。
柳竹藏花坞，茅茨接草池。开门惊燕子，汲水得鱼儿。地僻春犹静，人闲日自迟。山禽啼忽住，飞起又相随。
客里遭多难，相逢意已降。酒殽同晚店，烟雨隔秋江。许国心犹壮，论兵世少双。将门寻旧绩，应不记蓬窗。
谢公曾步处，石鼓尚依然。地狭川多涨，山高浦欲旋。不因诗句说，更复有谁传。怀望徘徊久，寒郊起暮烟。
黄碧平沙岸，陂塘柳色春。水清知酒美，山瘦识民贫。鸡犬田家静，桑麻岁事新。相逢行路客，半是永嘉人。
斗建魁星地，城隅李氏亭。竹高随路有，山静隔江青。人在云间语，潮生户外汀。凭高一长望，疑欲入沧溟。
井灶萧条岁又残，呼童扫地具杯盘。村舂堪笑生涯俭，家祭方知拜起难。衲坏蒙头寒自若，烛烧见跋夜将阑。卧闻傩鼓冬冬过，不与诸孙作伴看。
免骑朝马趁南衙，五见空村换岁华。旋遣厨人挑荠菜，虚劳座客颂椒花。不施鬰垒钧编户，虽饮屠苏殿一家。二十宦游今七十，于身何损复何加。
发脱纷纷不待爬，天将丑怪变妍华。论为城旦宁非怒，度作沙弥亦自佳。稚子笑翁簪柏叶，侍人讳老匣菱花。霜寒尤要泥丸暖，慙愧乌巾著意遮。
忆昔春郊共踏青，十人中已九凋零。溘先未遣随朝露，殿后姑留作曙星。老眼蝇书犹可读，微聋蚁閙不须听。申公岁晚殊多事，白首番番诣汉廷。
贪听谯更夜未眠，偶拈一卷向灯前。凤箫按谱声声叶，鲛帕盛珠颗颗圆。洛叟曾规秦学士，蜀公晚喜柳屯田。江湖冷落词人少，难起花翁傍酒边。
中年豪宕以词行，醉墨淋漓一座倾。昔竞捧牋求少蕴，今谁沥酒吊耆卿。戴花起舞生无闷，荐菊为肴死亦清。愁绝水仙祠畔路，萋萋原草几枯荣。
木寿尤推栎与樗，观榕可信漆园书。绝无翡翠来巢此，曾有蚍蜉欲撼渠。五凤修成安用汝，万牛力挽竟何如。山头旦旦寻斤斧，拥肿全生计未疎。
莫厌春泥没膝深，公卿皆拔自词林。鹄袍肯在诸生列，虫篆原非壮士心。山下久无吾屐齿，苇间忽听子挐音。年来懒与人谀墓，欲赠刘叉未有金。
赵傁万篇韩半之，江湖尤重两贤诗。不须负笈行千里，回首东家自有师。
仰钻无篚实，平进少梯媒。一鹤竟归去，万牛难挽回。空驰驿使召，不见省郎来。欲挂原头剑，徐君安在哉。
昔过高阳里，宫墙许一窥。有楼藏册子，无院处歌姬。罗雀闭穷巷，杀鸡留晚炊。欲携船鲫往，道远叹吾衰。
外庸为世冠，内守与时乖。鲠论传文懿，麟编法止斋。晚方颛史笔，早不面公槐。已病犹箴谏，难忘耿耿怀。
俱侍清光迩，相看素发稠。已拚老聃去，尚意孔戣留。雌甲何其厄，同庚只么休。龙钟不出户，持此诔新丘。
丑石榕堪坐，晴坡草可眠。若非古沂水，亦是小斜川。
士不论穷达，离乡即可哀。白头孙七十，岁岁埽松来。
仙不离人世，何须远觅仙。桃花最深处，更著小渔船。
广筑长城一，纷纷走避秦。长城遍天下，底处著逃人。
锁却藏舟屋，丁宁勿浪开。渔郎最饶舌，曾去引人来。
城郭有时变，市朝回首非。谁为辽鹤说，第一莫来归。
战士不解甲，于今四十年。尖量太仓粟，烂铸水衡钱。
国蹙公卿耻，诸贤强自宽。向来沙市冢，太半徙公安。
荆益俱危急，风涛共一舟。未知策应使，兵已至何州。
移阃于重庆，支吾亦十霜。但闻绳魏尚，不见雪陈汤。
初谓武陵远，移来不计春。近传湖户警，愁杀避秦人。
老贼顺流下，周郎凭轼观。不干春水事，一蹙走曹瞒。
玄琰俱年少，能摧百万师。如何桓幼子，轻议谢家儿。
饮血吞奴羯，盛溲饷佛貍。勿论城大小，但问守城谁。
穹庐迫淝水，黄屋幸澶州。谢傅方争弈，莱公亦掷骰。
幽明虽异趣，追远岂殊哉。隠隠闻箫鼓，神君尚冢回。
草市鱼虾贱，园家芋栗肥。一城空巷出，万烛送神归。
樵苏出林看，士女拥途迎。要识神通趣，年年此际晴。
武当并灌口，闻说毁于兵。独有东南远，人神尚太平。
村乐殊音节，蛮讴欠雅驯。老儒无酌献，歌此送迎神。
往昔扬州市，神仙爱夜游。夜来灯与月，不忝小扬州。
泮涣舞雩乐，懽呼祀蜡忙。且记童子咏，莫管国人狂。
乱离无醉者，有则以为祥。慙愧生平世，人人在酔乡。
冬冬街鼓动，寂寂市声稀。祭罢社人散，老巫怀肉归。
颇闻谱与寿溪通，桑梓吾宁不敬恭。东汉聘君真处士，晚唐先辈亦文宗。方当夭矫惊春蛰，未可呻吟学冻蛩。老矣麾幢俱屏去，空弮难与子争锋。
泽宫选新俊，鼓箧者云从。此士堪穿札，同人学避锋。朝家方教胄，天子必临雍。去去飞潜异，云山隔几重。
京师渠敢泄边机，北耗传讹果是非。不见红旗加露布，颇传黄屋尚宵衣。南风不竞师将老，春水方生虏必归。何日灵台真偃伯，更无一点战尘飞。
终岁闭柴荆，于君面尚生。客谈花判健，民道李官清。方喜片言折，忽因微罪行。吕侯今秉钺，羔雁必来迎。
家学有渊源，传之于艾轩。三珠生老蚌，百鸟避雏鹓。同进谁争贺，诸生定闭蕃。吾穷无可赆，握手赠君言。
吠南初谓予堪侮，折北俄闻彼不支。挞览果歼强弩下，鬼章有入槛车时。钟繇捷表前无古，班固铭诗继者谁。白发腐儒心胆薄，一春林下浪攒眉。
二图心悟非师传，子若通之可以仙。欲向丹房供洒扫，老人炉灶坏多年。
上寿今何憾，殷忧昔备尝。分灯照邻女，画荻训贤郎。石窌将开邑，陇阡自表冈。吾衰彤管废，短些不成章。
原上车千两，倾城出送终。孟邻怀旧好，防墓怆新封。鹤吊孤峰顶，牛鸣半驿中。会携刍一束，自往唁林宗。
仕泉一郡共称贤，今仕于漳想亦然。非有珠犀堪自献，若无栀蜡可为妍。恶贪泉水平生洁，缺相轮尖早晚圆。若是尚书问村叟，衰残恰似挂冠年。
挽留天语极谆谆，愿为明时远牧民。倏去居然令国削，至清浑不怕州贫。断无苞匪聊崇俭，才用蒲鞭亦害仁。莫比寻常骑竹马，使君元结一流人。
天孙机上刀尺，雪儿口里宫商。愧我元非郢客，恨君不识秦郎。
书裙曾累逐客，坠钗能谤酔翁。宁作经学博士，勿为曲子相公。
粤从紫气度函关，更十年中几赐环。一叶身轻归去勇，六丁力尽挽来难。高情常寄纷华外，晚节全观出处间。别后有书无寄处，聊凭小阮问平安。
疏屡循墙诏屡催，绣衣安得更徘徊。直从象窟埋轮去，曾向龙墀折槛来。度岭尊尧心未已，登台叫舜首频回。遥知行橐无南物，驿使归时且寄梅。
甫里薄田汾曲庐，儿曹堪垦亦堪居。惟应水竹并风月，尚属先生未属渠。
苔径荒芜薇架斜，树头吹尽不留些。奴欺主病慵锄草，魔笑翁衰免散花。
有小林泉傍隠庐，无闲宾客访村居。辛勤辟地添支径，曲折通溪入浅渠。
篱边雪畔影横斜，应讶何郎太瘦些。未可被渠瞒老眼，玉堂茅舍一般花。
忆昔承明共直庐，而今寂寞赋闲居。戴花社里聊容我，起草台边可欠渠。
两鬓星星暮景斜，清狂减似向来些。短供未至瓶无粟，妖梦皆因笔有花。
征在生夫子，摩耶育释迦。人人衣逢掖，个个著袈裟。
九龙吐香水，兹事已千秋。道是本无垢，年年浴未休。
生曾辞宝位，死却要金棺。达士发冷笑，痴人被热瞒。
公卿黠似双环女，权位危于百尺竿。身在半天贪进步，脚离实地骇傍观。愈悲登华高难下，载却寻橦险不安。谁与贵人铭座右，等闲记取退朝看。
去年一颗难钻核，今岁千林尽著花。老子有方能辟谷，纯将绛雪代丹砂。
寂寂南州少物华，有园池处只梅茶。荔枝花发差平等，不问贫家富贵家。
曾对青藜汉阁中，天风吹散各西东。白头重得为僚友，同为君王辖竹宫。
柱史荒坛仅有名，可能香火似承平。却愁旧制难遥领，直要先生出按行。
云台玉局旧曾谙，回首茅山亦再监。惟有亳祠尤久任，白头三度入冰衔。
贫近山家作此行，潘舆来只费三程。责儿反鲊嫌疑谨，使妇供鲑奉养清。吾不入城避瓜李，子因谋野过柴荆。紫薇老病君房去，自课樵歌代远情。
倏暖俄寒气候偏，未梅一月雨连绵。移床自笑无干处，炼石渠能补漏天。风卷杜陵几重屋，江通甫里百弓田。谁言野老无忧责，据枕终宵不得眠。
登高四望积云深，失了金乌底处寻。未可沤麻需潦退，临当晒麦辄天阴。宝开元画忧岚湿，惜善和书怕蠹侵。只道闲人无系累，岂知亦有事关心。
俱列儒臣侍细毡，各为逐客问归船。亲贤有诏征刘向，疎远无人赎史迁。当日金台诸客散，暮年铁壁几人全。伤心滴露研朱笔，抱在萤窗雪案边。
前岁山人来访逮，墓田丙舍报余知。法书尚宝元章帖，拙笔深慙有道碑。重作大招难尽意，共谈太极永无期。可怜老病忘昏昼，但记西窗剪烛时。
不惟宝剑冲斗，亦自高冠切云。令祖岂非艾子，先师莫是茅君。
欹枕三彭暂去，烧船五鬼俱还。我欲膝行倒屣，君无发上冲冠。
病起龙钟怯负犁，劣能扶杖视蔬畦。罢休自笑同刍狗，老去君当恕木鸡。孤鹤惊飞沙苑箭，群乌嗔借上林栖。终须觅个安巢处，万叠青山缭碧溪。
朝阳凤咮更谁同，回首啾啾笑候虫。洛下二龙闲马吕，建中两豸数邹龚。呼来伯雅聊排闷，叱去奴星莫送穷。华发未交衰飒甚，敢鸣破釜答编钟。
朝骑宝马听鸡声，夕问归舟灶婢惊。手扳抽还无责任，谏书讫了少施行。有时短褐过邻舍，不记巍冠待迩英。善类合离关世运，非人颊舌所能争。
曾听仙韶宴玉津，岂知金弹忽危身。谁为高树凤凰语，无奈雕笼鹦鹉嗔。拙射元非落雕手，村眉难比扫蛾人。新裁白纻衣如雪，一点休教染洛尘。
少小携书借隙光，宵眠常晏起常忙。莫嫌茅舍曝朝日，犹胜板桥行晓霜。藜杖久疎前阁老，桃花不记旧台郎。自惭道学工夫浅，晚却逃儒入老庄。
造化生尤物，居然冠众芳。东家傅粉白，西域返魂香。真可壻芍药，未妨妃海棠。平生恨欧九，极口说姚黄。
背伛水牛泅磵，发白冰蚕吐丝。貌丑似猴行者，诗瘦于鹤何师。
天上映藜已懒，雾中看花不真。顾我七十余老，见公三两分人。
蚊睫僾然不见，蝇头老矣停披。盲左邱明作传，瞎张太祝工诗。
江乡民力已凋疲，妙选名臣往拊绥。此去天家增保障，向来帝子拥旌麾。萧生补郡宁忘谏，谢守看山定有诗。相国若询周柱史，为言健似出关时。
玉阶接武侍凝旒，岁晚同寻洛社游。骑竹小儿迎辄去，戴花老监挽难留。班春行李那容缓，亭午前茅盍少休。造物殷勤爱公处，傍无妙丽护衣篝。
和调失黏诗句，按摸出格文章。尽可追陪党进，不消更觅君房。
东邻莫效西子，南窗何减北扉。一萤道我来往，焉用宫莲送归。
破题得李程赋，结语取钱起诗。遂令眊矂举子，不满冬烘主司。
策杖凌晨出，携筐薄暮归。未知故山荔，何似首阳薇。
一鹤为前导，奚烦绛节哉。樵苏私借问，何处地仙来。
开国何其忝，笺天未必俞。缴还三百户，换赐一千株。
日日烦汤使，年年费火攻。暮龄知艾附，不及荔枝功。
解使冰肠煖，能令玉色腴。谁能补丹诀，素女绛罗襦。
童子偷无怪，先生老尚馋。采时留绝顶，猿鸟要分甘。
帝享老臞仙，丹苞实醴泉。犹嫌无供帐，赐以锦漫天。
包柚书云尔，分桃传有之。怜渠生处远，玉食偶然遗。
怀橘悲何及，芸瓜老不任。摘来先庙祭，洒泪向松阴。
传得上林种，曾于艮岳栽。吾君无嗜好，不贡一株来。
老子瞢腾大化中，支干一字不能通。请君留取谈天口，去访横渠与了翁。
谢公闭墅懒围棋，董相还家且下帷。见说金瓯殊未定，问君魁柄属之谁。
一梦端为文字祥，华宗复出小君章。无家来去如潮水，有鬼揶揄向路傍。肯顾雀罗殊郑重，欲为鸡黍愧荒凉。燕昭殁后金台少，僮瘦馿饥驿堠长。
壸范班班在里闾，始知列女传非虚。室无遗桂空花妄，溪有新茔宰树疎。弟忆雪中联汝句，兄行雷岸寄家书。自怜戴白龙钟叟，犹向原头驾素车。
弆藏古物或千年，汉晋隋唐在目前。死有一孙堪付托，生惟四友共周旋。宝扶风簋如原甫，临永兴书逼米颠。占尽人间最清事，吾碑百世后方传。
往前曾爱铭文嘱，老病安知拟议差。柏下人埋将宿草，管城子秃已无花。自慙吾匪三长史，谁误君寻五作家。今代李邕领袖手，往来碑版不须嗟。
堂闭厨荒藓壁颓，重寻陈迹故堪哀。残僧远避游山屐，饥雀空窥施食台。鬓换绝无黑丝出，樽空不见白衣来。千林摇落秋容老，未有黄花一朵开。
古塔东偏景最奇，年深何处认苔基。碧纱笼毁雷轰壁，黄缬林疎叶脱枝。鹘没暮云天杳杳，鹤归旧里冢累累。牛山泪与龙山帽，雨洗风吹在者谁。
贽余一两卷，览罢恍然惊。老子犹坚壁，偏师忽劫营。今人轻雅道，造物靳诗名。自笑空空者，将何赠尔行。
偶有幽人访，柴门始一开。大颠留偈去，小谢袖诗来。襆被嫌三宿，挑灯读百回。惟应双屐齿，历历在莓苔。
未得毛锥力，空将铁砚磨。暗投主司老，私淑里人多。三韭何妨饱，双松不待哦。乡邻惜耆旧，为辍相舂歌。
世儒通易少，公子信人豪。几载韦编绝，三篇纸价高。素心鄙温饱，余事及风骚。台阃招徕广，勾朱不足劳。
昔梦趋旃厦，巍冠预讲论。孤忠鄙张禹，薄命类虞翻。稍觉刍言戆，徐瞻玉色温。放臣绝朝谒，无路可酬恩。
空空都没一行书，行行徒矜九尺躯。面上带妖真可耻，脚中有鬼不容扶。末年铁拐传仙诀，他日金锥抉冢珠。泉下定为明允笑，果能看破半山无。
利刃斩风空恶毒，疾声吠雪似呆颠。嗟余刍狗木鸡尔，视汝螟蛉蜾蠃然。墓上将军堪吓鬼，龛中大士且安禅。不须忏礼如来足，佛与波旬共结缘。
送去迎来两毂朱，如侯治行极稀疎。清惟薄采闽山荔，仁不曾苞丙穴鱼。遗爱验于还印后，归装贫似下车初。汉廷尚有公卿阙，颇怪龚黄欠玺书。
一念拳拳帝所临，士民皆谅使君心。随车雨每孚精祷，下濑船多出俸金。两载公真茹蘗苦，百年人尚爱棠阴。从今紧闭袁安户，庭雪平腰径草深。
吴兢史法蔡邕碑，每叹斯文尚在兹。老夺故交堪痛惜，晚征集序未遑为。单传骨髓惟吾子，空呕心肝向阿谁。道远束刍携不去，覆翻遗墨岂胜悲。
家谱推贤裔，乡评号吉人。佩银成短梦，冠玉漫长身。朱轸鸾胶断，青林鹤表新。空令柱下史，反惜幕中宾。
履声腾上逼星辰，俄驾朱轓去牧民。不作金张门下客，亦非牛李党中人。公宁抽版还丞相，谁更移书责谏臣。爪距纷纷夸鸷搏，安知鲁野有祥麟。
道山昔谬领群仙，同舍推公最妙年。方立班心九霄上，忽骑箕尾列星边。奏篇谁肯收遗藁，主祭妻为选象贤。百嶂千峰环县郭，未知何处是新阡。
叔夜真龙凤矣，嗣宗犹螟蠃然。一以广陵散死，一以劝进表全。
盘龙恨庾长史，太宰哀李崖州。达人能和大怨，壮士不报细雠。
有教圣愚无类，非人父子勿传。此乃靖欲反矣，是亦羿有罪焉。
阴德必食阳报，忮心终为馁魂。智伯死而无后，愚公子又生孙。
鬼谷弟子捭阖，东方先生滑稽。彼哉妾妇道也，上以俳优畜之。
举世尽兄孔方，无人敢卿五郎。客喜大夫粪苦，奴夸太尉足香。
昔有初祖见性，今无导师指迷。死底埋震旦东，活底在葱岭西。
人言美恶必复，孰若亲冤两忘。僧乃谤第二祖，佛不嗔哥利王。
横议游侠四出，清流标榜自贤。血染瓜田方止，尸投浊河可怜。
笺疏虫鱼小物，抉挑草木微情。兔葵累刘梦得，燕泥辜薛道衡。
宋玉口多微词，曼倩言不纯师。陈赋讽荐枕女，抗义斩卖珠儿。
鹦鹉洲犹自若，铜雀台安在哉。老瞒真大不道，狂生恃小有才。
巢居吸景休粮，壁观入定放光。三万里隔弱水，六千劫坐道场。
六郎子晋后身，董君汉廷近亲。大罗天女男妾，馆陶公主肥人。
进来金丹搀吃，放下玉笛偷吹。先丁宁雪衣女，勿漏泄锦绷儿。
李妹玉曜肤色，梅娘淡粧素衣。大主嗔老奴爱，三郎怕肥婢知。
裙是千叶榴染，鬓似折枝杏簪。空问天孙乞巧，其奈君王爱憨。
南朝有脂粉气，李唐夸锦绣堆。接休文声响去，梦太白脚板来。
弟为龟湖妹制碑，伯姬舍我复何之。今彤史笔嗟谁炳，古锦囊诗独姊知。起絮撒盐才有间，燎须作粥力安施。澜湍石畔霜风冷，行路无情亦涕洟。
幼以木兰为长兄，岂堪垂老隔幽明。空疎谁更讥匡鼎，友爱何曾詈屈平。服已降朞从变礼，圣犹尚左况诸生。追严不必伊蒲供，自有松风与涧声。
朝三暮四昔尚童，逾七望八今成翁。见佛未肯右肩袒，对客尝称左耳聋。叩额有疏拜墀下，断腕无麻纳禁中。自怜老病菁华竭，不及花枝岁岁红。
朝来微霰阁轻阴，揽镜空添雪满簪。官送桃符犹懒写，儿酬椒酒勿多斟。病于懽事全然淡，老觉春寒未易禁。惟有改诗成一癖，消磨不尽少年心。
花木扶疎月露清，昔人来此比登瀛。不知做得神仙未，身在乔松顶上行。
罡风误送到蓬莱，昔种琪花今已开。僮鹤来迎俱叹息，老仙又老似前回。
东路归何及，南柯梦忽醒。居然鸣挽铎，都未制斋铃。官已题华表，名空录御屏。遥知泉下意，犹待竹溪铭。
紫芝仲白飞仙去，常恐英才不复生。人叹斯文逢厄运，天留此老主齐盟。执鞭孰可为之御，序齿吾犹事以兄。未必时人能著价，后千百载话头行。
不向鶑边系宝鞍，海门东畔把鱼竿。无蒲萄酒博太守，有竹枝歌传小蛮。到处名山留屐齿，看来元气在毫端。绣娃辛苦描新样，肯信春风放牡丹。
江北尘高战鼓酣，惜无赤壁顺风帆。城池险固为楼百，郡邑萧条有户三。明主依然劳圣虑，诸君岂得尚清谈。呜呼颇牧不复作，谁与儿郎共苦甘。
夕烽一夕彻甘泉，铸印分弓玉座前。天狗如雷防急变，佛貍死卯竟譌传。汉家岂可无三策，胡运何曾有百年。渐觉风寒逼堂奥，寄声诸老急筹边。
秃翁未敢佚余生，洗竹浇兰立课程。辛苦谋身无瓮算，殷勤娱耳有瓶笙。罏寒烧叶回春意，烛尽携书就月明。一欠伸间分梦觉，何须它日曲池平。
生涯草草旋安排，先架茅堂次竹斋。傍榾柮边名燠室，有榕树处当凉台。且饶林下一人去，莫问门前几客来。新买溪西山数亩，便思辇石更移梅。
春来能得几朝晴，病叟深藏似冻蝇。独夜山房惟烛影，暮年家乐只簷声。垫巾此老犹标致，裹饭何人访死生。村北村南泥滑滑，且宜高卧闭柴荆。
东皇太乙漫行春，无頼封姨未霁嗔。薄酒不红皱靴面，湿薪难直曲钩身。埋腰健羡单传者，堕指深慙远戍人。莫笑布衾如铁冷，也胜去傍相君茵。
百艺惟诗老始工，未应冻死杜陵翁。耸肩偏怯春衣薄，曝背尤贪晓日红。草鼓煖于狨坐子，蒲龛清似肉屏风。几时天地回生意，只费阳和一点功。
犹记寻梅负酒瓢，当时宾主正丰标。通宵纵饮烧银烛，搀早催开唤玉箫。摘艳人亡谁共赏，戴花翁在老无憀。重来只是新华表，不忍攀枝更折条。
惯作梁园座右宾，非惟管鲍亦朱陈。自从石友幽明隔，谁访瑶妃寂寞滨。花若无情还有恨，树犹如此况于人。不知宋玉归何处，口诵招魂一怆神。
四壁空留宅，双旌漫典州。无钱堆别屋，有石压归舟。纵未封孙叔，犹当庙柳侯。吾铭皆实录，亦足继前修。
岁晚淹留潦雾间，朱幡虽宠变苍颜。颍川凤下来何晚，浪泊鸢飞去不还。道远返丧新燧改，州贫无赙旅囊悭。新邱莫叹封茔俭，绝胜痴人锦裹山。
赵氏源流自副枢，至公清节亢门闾。绪言犹接淳熙际，亲擢何惭庆历初。班马定为廉吏传，韩欧无责谏臣书。可怜衮斧忠邪学，仅向甘泉扈属车。
忆昔鹓行接武趋，与君肝胆素相孚。孤忠不忍欺明主，健论真堪立懦夫。公是意林曾续否，退之手注尚存无。暮年数出交游泪，莫怪星星满鬓须。
门前客劝不如住，树头鸟劝不如去。廷尉重来客又集，丞相欲去门人泣。客误主人固不少，哀哉人有不如鸟。
向来客至投辖留，而今避客如避仇。山禽儆我似有理，何不握发更倒屣。禽兮禽兮汝岂知，人生衰旺各有时。主人老病客勿怪，爨冷樽空无管待。
有鸟有鸟林间呼，声声句句唯怨姑。夜挑锦字嫌眠懒，晨执帨巾嗔起晚。老人食性尤难准，冰天求鱼冬责笋。爷娘错计遣嫁夫，悔不长作闺中姝。新妇新妇牢记著，人生百年更苦乐。他时堂上作阿家，莫教新妇云姑恶。
羊肠汝尚行不得，而况汝兄脚无力。何曾知有陟冈诗，声声叫兄不容释。四达之逵如掌平，井廪危道慎无行。禽鸟微类犹有情，鼻亭公岂不爱兄。
朝愁暮愁愁不已，生为愁人死愁鬼。百禽唯尔尤可喜，劝我移住醉乡里。刘伶毕卓善自谋，生前死后不识愁。
贵家纨袴金梭织，贫家布袴才蔽膝。半夜打门持文书，脱袴贳酒待里胥。何时赎袴要御寒，亦为官掩催租瘢。
墙壁虽有劝农文，不如禽语尤殷勤。春泥滑滑陂水满，晨出下秧薄暮返。乌呼三农养一兵，汝曹努力勿惰耕。朱门日高眠未起，却嫌布谷声聒耳。
阿婆八十双鬓皤，屑麦为餠将奉婆。小家新妇拙烹调，不觉铛热令餠焦。高堂日晏婆停筯，小姑诃婢郎谴妇。新妇歛手前谢过，别就热铛翻一个。
郭公郭公曾君国，魂化为鸟憾未释。满目山河属别人，旧时宫殿归不得。更姓改物今千春，历历记忆常如新。郭公蜀帝两痴绝，自古失国知几人。
吾年开八秩，形槁更心灰。禅缚病居士，诗殃冻秀才。无功上麟阁，有案在乌台。攻苦三千首，谁曾著价来。
世间小家数，不瘦失之寒。都未饱鲸脍，徒然烹虮肝。于今无对垒，亘古有荒坛。改窜无全句，明朝更取看。
瓦送绣行均一去，如公之去独贤哉。国侨存校如迂阔，涑水辞枢冀挽回。聊为先师主精舍，不烦残客到翘村。半山未是忘情者，重拜头厅便出来。
磐石时时垂钓，茅簷旦旦负暄。小杓行鱼羹饭，长竿晒犊鼻裈。
呵冻画灰锻诗，傍人笑汝白痴。五百年有名世，七十翁如小儿。
钝根无慧能偈，信必有梵志诗。黄吻少年忘语，庞眉尊者不知。
老蚌剖胎枯矣，雄鸡断尾弃之。刎颈交谁捄汝，犁舌狱无出时。
有时散发松风，有时一剑秋空。讲易白牛谿上，题诗黄鹤楼中。
风窗有竹相敲，地炉无叶可烧。乱书翻覆未了，一灯明灭频挑。
一把算未能下，万户棋苦不高。老子腹中无物，渠侬笑里有刀。
坐处在细旃上，立时傍红云边。宁罚公干磨石，可使刘陶铸钱。
发脱秃鹙无异，背伛橐驼逼真。不是进贤冠者，亦非灵寿杖人。
敝缊袍足蔽体，恶草具可享宾。犊车荣过九锡，鲊饭甘于八珍。
侍中谲取玉带，尚书苦爱貂蝉。家破谪黎母矣，冢穿无髑髅焉。
私怨有公论者，反噬非人情哉。颖叔发修阴事，资深叹轼奇才。
鼎镬烹东都党，烟瘴磨元祐人。但看纸上陈迹，始知陛下至仁。
骨朽是非始定，怒炎毁誉未公。太平呼奇宰相，野狐目半山翁。
燕山张皇薄伐，艮岳文饰太平。黼贺尅复受赏，瓘忧分裂有萌。
门前客已去矣，屋里人安在哉。寒雀张罗可得，春燕啣泥不来。
丞相训子尤俭，夫人送女已非。盥面用瓦盆子，籍足以锦地衣。
出入息顷冷暖，翻覆手间雨云。斩颐从教万段，卖颁不直分文。
京桧皆黄发老，攸熺各黑头公。当时号为小相，至今叹作顽童。
选人片言授钺，贵臣万里建侯。平洮致绿石研，复燕得碧云油。
拔舌犯世深忌，枕肱夸师绪言。徂徕生为鬼怪，伊川死尚还魂。
子长交游莫捄，孙盛门户几危。执简而往误矣，阁笔相视得之。
书奸书盗不隠，讳周讳鲁若私。使乱贼惧直笔，于定哀多微辞。
向来动脚已谬，末后濡尾转非。伏生力辞不至，申公不合而归。
一部日录付壻，三经新义传儿。跻翁超乎亚圣，赞父光于仲尼。
惩舒之志甚锐，祚宋之言可悲。浓墨书奸党石，长绳拽粹德碑。
图覇卧薪尝胆，为农拾穗行歌。短衾敛首形矣，高官如跋疐何。
绝交书谢伊辈，养生论真吾师。诗无风刺尤妙，史有天刑勿为。
辨才师苦死爱，文皇帝得许痴。温韬劫陵大盗，萧翼穿窬小儿。
相郎穴厨而窃，王相坎壁以藏。十袭为传家宝，一点无入己赃。
堕落红巾手，崎岖白刃间。死难令北面，囚尚著南冠。汉使无金赎，相如与璧还。都将双鬓雪，换得两轮丹。
东起平戎策，铃斋昼掩扉。身留峤南老，饷至洛中稀。瘴自茅花起，丧同薏苡归。不知汤介子，朝论是耶非。
羞问胡奴乞米炊，君恩朴断老儋祠。蚤赓殿阁微凉作，晚课田园杂兴诗。洛下共游无在者，岩头末句欲传谁。天公别有相裨补，素发星星两鬓垂。
巫医末技有师生，古道今人鲜复行。受子云玄谁卒业，附韩公传不埋名。虱犹可以箭锋贯，蝇岂能增秤尾轻。颇欲他时观续集，定将苍老换朱荣。
莱菔可虀秔可炊，绝胜远访碧溪祠。渠能去伴舒为诰，时有来听鼎说诗。江夏奇童今属子，金华仙伯更传谁。锦囊倒赠贫家了，不管旁观笑橐垂。
诗家事业可怜生，骨朽人间有集行。锻炼鬼犹惊险语，折磨天亦妬虚名。长骑馿背嫌肩耸，欲拔鲸牙恨力轻。吟得擅场成底事，不如黄策挹浮荣。
昔抱遗编事悦堂，蟇陵宰树想荒凉。问君乡土生悲感，家住秦溪又姓杨。
晚觉方家总寓言，儋书只说谷神存。不烦姹女来丹灶，忽有婴儿出顖门。
肉眼安能辨圣凡，有时巾褐过城南。亦无肘后堪传汝，且向纯阳两字参。
投不赀躯火宅中，须臾鬓雪换颜红。暮年颇欲从翁去，共过蓬莱听水风。
一已为多况百哉，得君诗卷久惊猜。乍疑姑射山头比，谁唤勾芒雪里回。委壤可怜渠有命，倾城岂是子无媒。直须著意描香影，和靖宗人合咏梅。
狗监知才子，雌堂惜上宾。归船载画重，清俸买书贫。已作扶犁叟，难留拄笏人。洛英如见问，为说卧漳滨。
自说镡津上，辛勤葺数楹。一家侨寄活，只手拮据成。俗薄诗人厄，州贫太守清。闻君不由径，想见揽衣迎。
三载仙谿上，萧然少府厅。不曾填格日，但见纂图经。黄绶离卑冗，青衿冒典刑。泉潮相接壤，尤可奉亲庭。
贵公葬法妙蓍龟，眼力尤高异管窥。先世曾从牧堂学，前身疑是涅槃师。服寒食散方谁验，营土馒头计已迟。我卜寝丘将斩草，重来莫负老人期。
理窟骚坛两罢休，倒持麈柄让名流。向来袒裼欲暴虎，老去短衣聊饮牛。敛退始知颜巷乐，迂疎空抱杞天忧。名山何处无灵药，长笑痴人入海求。
残年宜去亦宜休，出处输渠第一流。华表归三千岁鹤，具区有四十蹄牛。吟薰风殿曾微讽，祖夕阳亭尚隠忧。干鹊噪簷无别喜，书筒诗卷远相求。
哭时闻者亦欷歔，双鹤随声下碧虚。帝出丝纶照穹壤，官施绰楔表门闾。今无陶侃谁能尔，古有苏耽莫是渠。华发史儋曾载笔，尚能浓墨为君书。
颗颗苞甘液，年年饫老饕。绝胜九千岁，三度窃蟠桃。
珍贵均摩勒，甘滋过醴泉。谓天不吾享，岂不厚诬天。
村叟相持捋白髭，羡侬健似去年时。野儒枯槁无师授，传得单方服荔枝。
坠壳纷纷满树间，更抛墙外费防闲。暗中仍被揶揄笑，此老冬烘可热瞒。
似与孙郎有宿期，共穿紫翠探幽奇。水帘喷雪非常爽，火伞张空了不知。蒙衲僧宁非惠远，结茅人莫是凝之。惜今粉绘无名笔，尚可追摹入拙诗。
趫捷超山径，咆哮噉土墙。昔无当道卧，今有税人场。班特归栏早，韩卢入窦忙。四方多伏弩，未可恃雄强。
噬至饱而止，出为饥所驱。东邻栈失羖，西舍廐亡驹。浪说裴旻射，难施抱朴符。雌雄已堪畏，况挟小於菟。
徧阅同参入涅槃，傍观尽怪老僧顽。有诗传世天机浅，无史藏山笔钺闲。梦境瞿庄更唤醒，醉乡陶阮夹扶还。吾庐寂寂人稀至，不是先生爱掩关。
跌荡当年赋两京，晚抛笔砚事春耕。达空函启已心懒，读夹注书犹眼明。金匮旧闻虚论次，香奁少作悔流行。而今老病都休也，起听秋声百感生。
恩放归田又数期，少犹迂阔况衰迟。日非夸父追能及，山岂愚公力可移。前席虚怀何日报，细旃密启有天知。太阳所烛皆萌达，不照墙阴藿与葵。
君家忠节著先朝，庙院如今稍寂寥。晋代褒勋侯谢澹，唐人诏姓取颜标。地寒访我门罗爵，天定看君世珥貂。欲扫空斋同夜话，山荒黄独尚无苗。
青阳少府笔如椽，袖出骚人体物篇。往昔上林推蜀客，后来赤壁有坡仙。自言避地侨江表，谁诵凌云向上前。萤雪一生家万里，汉庭给札定何年。
犹子知余嗜，封来半尺绡。谁将一兔颖，写作百鹪鹩。具体侔针粟，卑飞集苇苕。笑他九万里，辛苦上云霄。
依约前生是蠹鱼，坐窗不觉晓钟余。都忘还笏休官了，浑是担簦应举初。亥豕安能承谬误，雪萤尚欲补空疎。玄花生眼蜩鸣耳，贪校新抄数板书。
世法人情已尽抛，深林自占一枝巢。病来不饮疎欢伯，老去惟书作淡交。马尾动烦刊笔误，蝇头尚可就灯抄。山空月落商歌起，不管秋风卷屋茅。
虽作尧时击壤民，田家忧乐尚关身。抱珠难起龙公睡，走石谁撩飓毋嗔。
苹末萧萧忽怒飞，松公欲仆竹君欹。无人委曲镌风伯，晚稻方花最怕吹。
作苦三时逸在冬，安知一篑尚亏功。愁闻地籁吹羊角，不见天瓢滴马鬃。
曾立龙墀忝近臣，深知玉座最忧民。近传奎画蠲租赋，稽首觚棱祝圣人。
吴中见说亦枯焦，勺水如金汲路遥。但有清尘无洒道，不能破块止鸣条。
抱瓮区区溉旱苗，忍饥终胜似操瓢。饮尧井水耕尧野，偶作樵歌亦誉尧。
古人一念感而通，不待焚巫祭雨工。汤反诸身防六事，汉移其咎责三公。
老农相戒早输官，何日爰书得少宽。明府安知帘外事，路人却见水中瘢。
禹功远矣世犹思，谁谷吾州頼两陂。待与閟宫碑岁月，并为神作送迎诗。
少耽章句老明农，无意为文忽自工。戏作小诗说场圃，细看似可续豳风。
苍苔满意上庭除，应为新来客屦疎。老圃宁无螬半李，贫家尚有鼠余蔬。身光退士吟招隠，儿劝尊公赋遂初。已与山灵盟歃了，龙钟断不就安车。
曾忝开元供奉班，君恩全护放还山。诸公纵欲俎豆汝，老子安能笔砚间。试拂毛锥嗟已秃，便扶灵寿亦何颜。回头猿鹤休相笑，犹胜周颙去不还。
少喜清谈拙自谋，行年至此复焉求。归休谁肯争幽谷，贫杀犹堪买沃洲。笛作曾垂安石泪，扇遮难护彦回羞。伯阳老去差奸黠，真出函关不少留。
旋插疎篱设矮扉，仅容老子自娱嬉。国蜗角上何嫌小，巢鸟窠边不觉危。石椁无陈鸡絮者，朱门有设雀罗时。平泉花木奇樟桧，辛苦栽培竟属谁。
何止才疎亦命悭，暮年身世寄田间。望尘早不游金谷，投笔今难戍玉关。日祷泥龙晴自若，昼骑秧马夕方还。跳丸只了东西走，不道能苍壮士颜。
淳熙以后绍熙前，曹马灰寒不复燃。宁作归来词引避，可为劝进表求全。斜川妙语超言外，广武狂谈发酒边。頼有遗文堪可质，世谁陶阮岂其然。
诸公衮衮一番新，留得山林著放臣。鞍破马移它廐去，巢空燕觉主家贫。甥陪棋局何须客，儿举篮舆不觅人。膜外浮荣酒中趣，看来二者孰关身。
回首危途尚可惊，三家村里送余生。入无奥主常孤立，归有邻翁可耦耕。骂坐不闻因耳重，悬车已决觉身轻。小诗何必诸公诵，自向闲时咏太平。
古书踳驳承讹久，新义支离折衷难。孔墨达观无异道，触蛮角立有争端。壁中科斗经传写，瓮里醯鸡味笔残。老子暮年亲勘破，束书阁上不须看。
两翁仕不至丞郎，名节能流百世芳。穷巷号为通德里，旧书藏在善和坊。古楹日敝加丹刻，老柏年深益黛苍。太守怀贤崇教化，乡先生盍祭于乡。
俱事重华著直声，百年藏藁未流行。世评谏疏如刘向，公读遗书感乐生。里有襄阳耆旧传，史无齐鲁大臣名。孤孙白首荒家学，甘作滕民负耒耕。
当年双璧甲科郎，未羡燕山五桂芳。奏赋何曾因狗监，谏书直乞罢鹰坊。聚萤窗冷韦编蠹，下马陵芜宰树苍。不是使君来北海，邦人岂识郑公乡。
下车不识疾呼声，郡政清平教亦行。曹相治齐宾盖老，何侯在楚厚龚生。甘棠通国俱怀惠，遗藁因公得记名。老受一廛无以报，先畴不腆尚堪耕。
东林百草摇落，老圃数株白红。楚客空悲岁晏，班姬错怨秋风。
雪白露初泣晓，酒红日欲平西。王姬何彼秾矣，美人清扬婉兮。
月地不离人世，花城岂必仙家。且容康节向月，不羡曼卿主花。
羞作太真妃帐，宁为屈大夫裳。帝赏此花高节，别赐一名拒霜。
忆昔并居封驳地，相期叶力共推车。惯看东阁批黄敕，同向南衙沮白麻。高兴竟归安石墅，大疑犹访魏舒家。仅存一鉴今亡矣，想见昕朝亦叹嗟。
惜身顾影世滔滔，叹息斯人振古豪。中垒老犹献封事，三闾去尚作离骚。无金可遗贫如故，加璧难招节更高。有泪数行刍一束，若为飞渡浙江涛。
主人尤爱竹，老病鲜窥园。粟鼠竞携子，箨龙空长孙。化为玉版去，留得锦绷存。虽有监临者，贪眠昼闭门。
手移孤竹氏，遍地长孙枝。挺挺堪传嫡，疎疎欲咎谁。汝馋犹可忍，吾俗恐难医。虽有监临法，宽柔不忍施。
径草齐腰人迹稀，凌晨忽有叩柴扉。远携吾子出疆贽，来看先生杜德机。许燕颔侯行且验，评鸢肩夭是耶非。惜无斗酒堪浇汝，一曲劳歌赠北归。
竹溪满口相称说，韩慥林间一辈流。少不如人今已老，天之命我子难修。桑蓬壮志无成就，箕斗虚名有悔尤。试为端蓍占岁晚，几囤枣实几蹄牛。
平生憎鲍鱼肆，何处割山麝房。试与君评花品，不如渠有国香。
屈子平章荃蕙，荀卿区别芷槐。志洁真饮露者，性恶似渐滫来。
高标可敬难狎，幽香似有如无。世间少别花者，海上多逐臭夫。
遶林寻香不见，对花写貌失真。痴人鼻孔无辨，俗子毫端有尘。
忆昔骎骎逼要津，迂疎谁遣批龙鳞。羞为庆历一不肖，妄意熙宁三舍人。鬼质若非天夺魄，累臣岂有地容身。江湖社友应相问，为说萧萧雪鬓新。
秃翁门巷冷涔涔，僮报诗人远见寻。微露毫芒足奇怪，少加煅炼愈高深。肯来邺下从公干，待向关中说季心。黄鹄池边需应制，劝君莫学冻蛩吟。
尚记鸣琴锦水滨，华宗赞府偶同寅。涉哦松笔规随我，传种花词脍炙人。潘令鬓毛两堆雪，崔丞诗赋一微尘。览君姓氏询乡里，旧事关心感慨频。
平进差贤似躁求，乃翁岂不为儿谋。今寒畯士难京秩，古子男邦亦小侯。翘馆讵宜频造请，孤山虽好勿淹留。谁言此老心如铁，临别无端作许愁。
醇谨真贤胄，廉能亦吏师。潘花一手种，韩木百年思。良友招魂些，遗民堕泪碑。今无黄绢笔，书墓叹吾衰。
四壁萧萧落叶声，招留聊试子交情。不应华屋延珠履，得似蓬窗共铁檠。襆被都无三宿恋，重裘未觉一寒生。暮年彼此懽悰薄，相对清谈听断更。
忆昔分携今再闰，君犹黑鬓我霜颠。绝怜卢弟真才子，若比殷兄尚少年。渭北几时重把酒，山阴作么便回船。未知后会平安否，搔首临风意惘然。
分断金钗股，全遮玉镜辉。竟令鸾独舞，愁见雉双飞。月照梁鸿案，尘凝孟母机。平生竺乾学，至此是真归。
不冻肩山耸，方暄鬓雪浓。或云寿者相，敢道德人容。补助无灵药，扶持頼瘦筇。傍观莫相笑，年事合龙钟。
恰才犹两髧，倏忽已双皤。昔似卫洗马，今成郭橐驼。窝中老康节，龛里活弥陀。纵使加冠剑，其如丑怪何。
闽土资生少，农家作苦多。尚能盖牛屋，未肯入鸡窠。社里戴花舞，原头拾穗歌。设令生汉代，堪冠力田科。
此日田舍汉，当年省禁臣。丝纶隔世事，蓑笠暮年身。龙弃真初祖，羊求在近邻。南朝足名士，吾独爱吾真。
事国尝陈力，明农晚乞骸。击鲜儿勿费，执醤老难偕。仅可从沮溺，安能望赐回。几曾识奇字，门外客休来。
畴昔元疎懒，如今转耄荒。都忘高士传，仅记庶人章。栖亩牛羊饱，开囷雀鼠忙。老农识慙愧，先议道官仓。
小榭无丹雘，低墙略塈茨。辛勤趋穑事，快活过花时。懒献嘉禾颂，闲赓滞穗诗。幸生太平世，不乐复何为。
浅甽须穿浚，荒畦要粪除。何尝舍耒出，亦或带经锄。古有神农学，今传泛胜书。野儒曾涉猎，未可议空疎。
比屋篝车满，深林鼓笛喧。簇花迎妇担，抛果浴儿盆。古礼曾求野，先民或灌园。子孙记吾语，切勿羡华轩。
凋邑租符紧，荒祠木偶新。吏谈长官健，巫托社公嗔。烹犬看承客，吹螺降送神。二豪怀肉返，去诳别村人。
上世师朱氏，慈闱祖艾轩。惓惓纂遗绪，历历识前言。柳记多先友，迁书頼外孙。悲哉此奇士，寂寞向寒原。
身后青名在，辛勤卜此阡。书丹翰林笔，埋玉息庵钱。葛帔孤谁托，蒿簪妇亦贤。许丞无事业，千古以廉传。
灯窗磨岁月，竹帛勒功名。晦迹溪西隠，终身谷口耕。似山犹有漏，于佛悟无生。尚喜家驹骏，何惭辅嗣甥。
遗言传属纩，内则冠幽闺。刘尹真长妹，黔娄处士妻。鸾离暮年恨，鹤吊冻云迷。慧性无生灭，幡花导向西。
犹记甲申引见，传头几度春风。短梦听钧天乐，一生泣鼎湖弓。
周章鹤碧朝服，咫尺猩红御袍。风号先帝陵木，霜著孤臣鬓毛。
帐殿久移南内，桥山已隔西兴。同时谒帝评事，回首不忘茂陵。
一息营升斗，留翁寂寞滨。白头携暮子，来作祝尧人。
有意祝灵椿，无堪献野芹。玉杯真缪巧，金镜最忠勤。
坐久乌薪尽，呼童扫叶忙。海风过雪冷，冬夜抵年长。故纸真糟粕，枯骴孰臭香。老无闲记性，读罢转头忘。
并拥三重絮，犹新二尺檠。屋高先见月，城远忽闻更。藜杖光芒歇，茅柴力量轻。若非簷铁响，淡杀老书生。
髫龀随二亲，旅泊承天寺。姆抱殿上嬉，忽覩瞿昙氏。
自从出腹来，未尝识奇伟。顾瞻忽眩晃，冷汗如泼水。
战掉病三日，汤熨乃能起。譬如秦武阳，震慴白帝子。
弹指七十年，颜发遽如此。棒喝夹攻之，碓磨备尝矣。
既具顶门眼，逐得少林髓。南山梵王宫，规模自唐始。
轮奂绝巨丽，像设尤卓诡。瓣香大雄前，恍然忆稚齿。
侬久离怖畏，佛亦生欢喜。却看丈六身，僬侥国人尔。
一麾逾峤几星霜，岁晚乘云觐帝傍。方喜吾丘来春计，又闻翁子去怀章。百弓别业虽清旷，九尺长身已老苍。原上悲风吹宰树，伤心鸡絮莫携将。
同云作色日潜辉，咄咄玄冥未霁威。驿使能无一枝寄，客程应有六花飞。乌公恩重宜亲谒，绛老年高可蚤归。想见仙霞三尺雪，布衾如铁起添衣。
人生各有稻粱谋，暂去家庭作远游。年事但看翁齿发，天寒深念汝衣裘。履霜我独知琴操，立雪谁来问话头。但愿茅簷相保守，千书说不尽离愁。
曾为魔女摄入，亦被罔明唤回。锦覆陷穽可畏，铁铸门关勿开。
稍喜世缘渐薄，尚嫌家事相关。种子入豹林谷，庞公遯鹿门山。
达人蘧蘧梦觉，呆汉屑屑往来。剪断郭郎线索，送还赵老灯台。
神秀元来得法，志公了不见几。半夜一钵南迈，明朝只履西归。
麟经之笔既绝，蚕室之书遂行。聃非二子同传，齐鲁两生失名。
悠然东篱把菊，登彼西山采薇。重华去我已久，神农没矣安归。
赠半山翁甚美，责临淄公不轻。大苏肯念旧恶，小宋犹有宿酲。
孙以献公称祖，妻以康子谥夫。何必议郎博士，千秋万岁称呼。
过去生平一念差，偶因薄技忝清华。宁吟韩子将归操，不草韦郎起复麻。绮语预愁无间狱，纶言见笑当行家。而今老矣全瘖了，匹似枯株不著花。
辛苦搜肠更撚须，适资谈者指瑕瑜。中郎碑好犹名愧，吏部铭高未免谀。余忿燕泥能道否，遗言鹤唳可闻乎。从今一字休思索，千古文人一律愚。
道人三昧力，手阅几岩砖。既用功追琢，何忧质得坚。玉因石攻美，月以斧修圆。非遇良工剖，陶泓不受镌。
忆与诸贤共造廷，暮年屈指略凋零。颜郎衫色有时紫，潘令鬓毛无日青。小草自应慙远志，落英犹足制颓龄。左丞岂识吾诗者，举向村姑倚树听。
嘘呵肌理泉润，拊摩德性玉温。可谓无毫发恨，何曾犯斧凿痕。
其面固已晬然，其背贵不可言。宁捧以供李白，勿举以掷郑畋。
无驳杂者其色，不磷缁者其德。方岩求之不得，后村不求而获。
眼如胡僧之碧，口如老庞之吸。子云要伴玄草，添丁勿翻墨汁。
虚费灯窗一世勤，老师曾许与斯文。玉台不善谐新咏，金匮犹堪记旧闻。浅学安能演繁露，华堂苦爱诵微云。史香骚艳无穷尽，叹息何人共摘熏。
风月佳时一放怀，幸无章绶束筋骸。眵昏端以亲灯故，忧患皆从识字来。受业门人留不住，载醪客子尽教回。闭门自了身心事，寄语时贤莫浪猜。
眉宇巑岏鬓秃残，愧君模写向冰纨。削瓜古有形相肖，掷果今无众聚观。且可夷犹狎鸥鹭，不消夭矫比龙鸾。去为将相开生面，莫貌山翁骨相寒。
恩赐残骸得返耕，孤臣安敢厌承明。羊肠曾有单车覆，牛背那无一笛横。俗子休疑眉宇异，痴人错望耳毫生。老身虽厄心常泰，听取商歌遶屋声。
妙在心通与理融，卓然有见是英雄。大儒晚作韩考异，往哲曾非墨尚同。折角争希郭有道，鬀眉求似狄梁公。可怜老学孤无助，月落参横读未终。
丝切登盘菜，花垂插鬓幡。老人总无分，回施与诸孙。
枯槁蒙膏润，谁非喜雨人。儿童翻懊恼，惜不看鞭春。
忿欲伤生甚斧斨，易言惩窒味尤长。古人明著佩韦戒，前辈犹烦按剑防。养似鬭鸡逢纪渻，避如决鹿见毛嫱。小斋扫去闲书画，专揭吾诗置座傍。
烟熏野狐怪，雨熄毕方譌。惟有三彭黠，深藏不畏傩。
祓除啸梁祟，惊走散花魔。切莫敺穷鬼，相从岁月多。
儿童烧爆竹，妇女治椒花。独有龙钟叟，凄凉感岁华。
冰衔常恁么，雪鬓转皤然。一事差堪喜，诗多似去年。
过去光阴箭离弦，河清易俟鬓难玄。再加孔子从心岁，三倍周郎破贼年。耄齿阻陪鸠杖列，瞽言曾献兽樽前。磻溪淇澳吾何敢，且学香山也自贤。
败絮萧然拥病身，久疎朝谒作闲人。公卿各趁黄麾仗，宾客谁看乌角巾。菱照无情难讳老，杏梢作意已撩春。卧闻儿女夸翁健，诗句年光一样新。
二昆南北各驱驰，季复随群试有司。蕃衍皆因先世积，荒嬉端为乃翁慈。争名古有笞儿语，任运吾无责子诗。万一原夫能末缀，采蒲裹粽待归期。
久无羔雁聘遗贤，白首邱园气最全。聊与荆公续诗选，不闻谯叟入经筵。讲师翁庶几三昧，朴学余才说一篇。两侍细旃莫推挽，谀儒此愧若为湔。
少时已诵水心铭，今息庵文可并行。椿算过如大君子，蒲轮莫致老先生。纵无掌故来传诏，盍有门人与易名。尝辱蓬山授经说，蟇陵道远一伤情。
报道东方欲辨晨，强扶衰惫起冠绅。差贤眇者与跛者，窃比封人祝圣人。野老岂知蒙帝力，农夫稍有告余春。不须景慕斜川叟，且作田间击壤民。
赫风隠隠听宫县，曾立红云一朵边。天语下询颜不远，帝歌自作墨犹鲜。台郎谁是玄都旧，舆尉安知绛老年。散吏宫花能几许，诸孙争怕落人先。
元日至人日，未有不晴时。剥复观周易，吟哦及杜诗。将开户北向，折到杏南枝。不得东风力，余寒岂易支。
懊悔平生择术差，誓将秋实代春华。幸无大节污青史，曾有狂言坏白麻。已约宗雷同入社，且饶燕许自成家。傍人不必争残线，秃笔何因肯再花。
衡与修皆捋虎须，不论公干与元瑜。讥弹山寺诗为谤，指点沧洲疏似谀。毛垢人将吹洗汝，涅磨渠不磷缁乎。劝君刊落闲枝叶，佩服高柴一字愚。
渠观英游转首空，玄都葵麦几春风。米郎笔绝九霄上，子骏星移五管东。雅拜从渠投石友，遗言以子为山公。定应去判芙蓉馆，不堕蛮云蜑雨中。
息影空山与世疎，感君意气独勤渠。颇怜凤阁舍人老，犹寄羊城使者书。化鹤安知耽是我，骑鲸难问白何如。岂无莼鲫堪携去，衰病谁扶上素车。
久矣庞公懒入城，偶逢节序尚牵情。盛鸱夷酒出行乐，铸褭蹄金难买晴。不与贤豪竞华毂，且随儿女看优棚。老儒更为明时喜，闻说西南黑祲清。
本子流传自柳荣，著行线彩鬭鲜明。似从傀儡家传出，又说熙河帅教成。边地烽烟差向里，中州灯火尚承平。何尝夜夺昆仑隘，真为君王奏凯声。
春风才扇已微和，灯市新年笑语多。时有老农行拾穗，岂无太史笔归禾。少留楼上三通鼓，休记云间第一歌。传说遨头诗句好，曹刘墙短不难过。
铃斋教令得民和，月色今宵十倍多。节物人家俱插柳，霁华田舍可鞭禾。坐中客醉僛僛舞，陌上花开缓缓歌。老子尚堪牵率在，夜归已有木鱼过。
梨园部里奏云和，衰惰烦公发药多。有啭春鶑觞客酒，无如龙马暴民禾。盍陪天下传柑宴，且听民间秀麦歌。归对蓬窗灯一点，却疑太乙夜相过。
处处笙歌杂诵谣，盍簪一笑共今宵。宛然上齿尊三老，非若班廷序百僚。乡饮讵宜先仗出，虞人不必以弓招。明时各适鸢鱼性，在野尤和似在朝。
处和昔牧罗浮郡，不载南州一物还。酝藉汝何惭小阮，空疎吾谬作梁山。步趋诸老先生后，遨兀斋郎太祝间。华发病翁无喜事，直须春榜一开颜。
茜袂黄眉出满城，贤侯游豫顺民情。鼓声足验村田乐，月色遥占辇路晴。定有儒臣映藜仗，又闻京尹折莲棚。祠官一瓣无它祝，但愿旄头尽扫清。
近传桂管置行营，想见临淮号令明。书载舞干文德远，曲名破阵武功成。小儿队整遗风在，大将坛荒旧址平。未得军前实消息，强歌安得有欢声。
材名汉廷选，文学孔门科。不仿治安策，宜赓喜起歌。三麾老龚遂，一榻病维摩。此事悬于命，吁嗟可奈何。
渔阳之鼓动地，蚩尤之旗竟天。梨园弟子按乐，竹宫方士求仙。
群雄竞起问鼎，老贼傍观朵颐。汾阴三趾去矣，桐江一丝系之。
二圣已重劝了，西京无一尘飞。白衣山人辞去，青袍拾遗步归。
文叔亲临卧所，君房邀过台司。脚加帝腹一笑，身居鼎足尚痴。
燕许秉笔封岱，欧虞挥翰登瀛。宁死开元贞观，勿生天宝广明。
自笑狂吟浪窃名，敢将孤垒敌长城。才高君策追风骠，计急吾陈背水兵。远道书来如面见，异时序反托诗行。残年无复游吴楚，樽酒何由得细评。
曾掌兰台纂旧闻，亦瞻玉座和来薰。戆愚漫有诛奸笔，疎拙元无乞巧文。执简自知愧南董，免冠谁肯救朱云。消磨不尽惟诗在，社友寻盟意尚勤。
二老风流接见闻，余香未远尚堪薰。明师岂不使人巧，老仆安能重子文。策蹇何由追抹电，化龙吾亦愿为云。从来作圣功夫处，不在生知在积勤。
拂榻迟居久，今才问戍瓜。海乡真佛国，府主似包家。友喜吟添稿，胥惊判有花。笋柑妙天下，长铗不须嗟。
丹炉爆裂话头差，揽镜颜苍两鬓华。不记省中咏薇药，径归韦曲问桑麻。卿云方荐汉郊庙，郊岛难鸣唐国家。谁向玄都君子说，有春风处有桃花。
垢衣忘澣虱游须，岂有村情似长瑜。作圣德诗无乃怪，进文鉴序近于谀。热中人有谗余者，殿后天将寿我乎。晚觉陶翁嗔子懒，不如坡老愿儿愚。
千层坠为一毫差，还了鱼须脱革华。数尺了无怀内锦，三斤空有话头麻。早曾谒帝吟薰殿，晚欲逃儒入墨家。自笑老人心尚骏，故吾不换换新花。
衰容懒镊白髭须，新咏难追纪少瑜。攀槛公曾排禹佞，下帷我亦鄙弘谀。瓶沽何必太玄也，褐博尝闻大勇乎。捽茹脍肝均一饱，不知谁圣复谁愚。
神仙富贵拟皆差，已把云台让仲华。幸有庾郎三种韭，别无滕叔两车麻。斩新句子包诸体，放泼腔儿令一家。白白红红满山谷，不知天女散何花。
点点新霜上鬓须，深藏谁辨握中瑜。曾为上寝斜封滥，可使人讥曲学谀。已作凤飞天外者，安能凫泛水中乎。近来赠诔多虚美，自考平生合谥愚。
壮志蹉跎隠事差，瓣香稽首向南华。岁收别业无千绢，晨起斋厨止一麻。麦饭何妨荐寒食，榆钱元不济贫家。金瓶烂熳簪姚魏，谁问幽兰涧底花。
乏萧生表褚公须，那更痴年已倍瑜。爱北征诗穷愈壮，鄙东封稿死犹谀。誉臣亦有毁臣者，知我宁无罪我乎。惜取宝珍常自照，底须揭日耀群愚。
驾鸡栖尾隼舆行，取次亭台若幻成。五亩季方荣独乐，一麾侯岂厌承明。芳时别驾联镳出，归晚华灯夹道迎。留得广平春却否，传闻已有玺书旌。
偶陪小队谢池行，云澹风轻雨未成。梦草诗情全老退，见花病眼尚分明。即今樵笛村童和，当日金莲院吏迎。得向骚坛分半席，绝胜一品与三旌。
朱幡奉诏省春耕，扫去阴霾旋放晴。应有罗敷随马看，不烦桃叶渡江迎。棠阴民各为封植，木德侯方体发生。少借一年天肯否，要看穑宝得秋成。
少者游方老守闾，独携鱼菽荐幽墟。何时汝辈无行役，岁岁为翁策蹇馿。
归鞍常苦夕阳催，小憩聊分饮胙杯。万一得年如小父，尚堪十度扫松来。
吾评此记前无古，历历溪山在目中。潦后数椽谁朴斲，云间千尺忽青红。比滁亭笔尤高简，与洛桥碑角长雄。父老皆云侯苦节，咄嗟幻出化人宫。
四山寂寞南塘死，此事今谁得绪余。耳冷不闻前辈论，眼明犹读后生书。我如蒲柳惊秋早，君似芙蕖出水初。此别未知重面日，可堪回首送轩车。
忆昔乘云觐帝傍，一时耸听凤鸣阳。久无老子出幽谷，曾有谪仙流夜郎。嘿似铜人姑勿论，忧能玉汝义何伤。唾壶麈尾俱麾去，只挈随身古锦囊。
懒即蓬莱访具茨，平分不费一钱赀。子綦隠几而闻者，太白停杯以问之。螃蠏螯肥毋与事，琵琶调下莫题诗。是知二老回头笑，不料清源有此奇。
自北及南捷径行，冰厅消得此嘉名。且参光霁儒家景，谁管歌呼吏舍声。碎安道琴时好淡，种文正竹话偏清。每闻酬倡皆皮陆，耄矣无因共脍鲸。
昔一平津阁，今随孟博车。径趋乌幕远，渐向鲤廷疎。分袂三年别，平安两字书。何时迎昼绣，携酒煮溪鱼。
管鲍交三世，朱陈共一村。居慙阿承女，获事太丘孙。惜别吾钟爱，相宾右格言。应怜垂白叟，计日望回辕。
一从五窦联芳后，直至君家四桂堂。莫是燕山传下本，又疑蟾窟摘来香。即今录续题千佛，伊昔栽培记十郎。却笑郄生太矜露，一枝未足诧名场。
织素尘机长寂寞，燎黄锦诰谩荣华。堪同络秀书前史，谁为王符访外家。
华堂不洎千钟养，荒垅空遗四尺封。愁绝狐狸潭畔路，不知更扫几番松。
当日封崇殊草创，末年付授绝悲哀。子孙记取吾翁语，斗酒单鸡岁岁来。
南荡浅堪戽，北沟干可田。龙船无顿处，欲起待明年。
井以瓶罂竭，溪堪揭厉行。蟹泉一摘子，辛苦上山迎。
尚食停珍膳，清斋祷竹宫。方当歌云汉，未可和薰风。
奴挈军持去，丁宁费耳提。汝宁缓花坞，吾欲救蔬畦。
士穷犹可忍，拾穗亦可歌。岁事还如此，畦间有穗么。
箫鼓修雩祭，风雷起古湫。虽无豢龙氏，尚有斩蛟侯。
点点沃枯焦，声声伴寂寥。五更初听雨，千载后闻韶。
巫祝呼神去，缁黄送水还。若非宿来雨，仙圣亦慙颜。
昕朝避黄屋，露祷动苍穹。野老安知帝，豚蹄赛社公。
在处陂池白，宁愁汲路遥。老犹堪抱瓮，穷未至操瓢。
之子幽栖恨未深，飞泉来处有亭临。觚悬木杪犹烦耳，易在床头且洗心。夸士十浆须五馈，痴人一帚享千金。箕山颍水应如故，太息巢由不可寻。
复置汉平准，稍修隋义仓。群公犹禹稷，陛下况尧汤。
昔忧腹不谷，今恐耳生禾。谁向卫公说，翻瓢莫太多。
试倚高楼望，桑田化渺弥。安知为野老，农事上双眉。
噫声初发窍，巨浸倏漫空。我欲镌箕毕，为天节雨风。
久断过从客，尤妨刈获夫。羲和应烂醉，晨起失金乌。
渡江太史后，当世大儒门。诸老贤宗子，文公爱嫡孙。不来陪讲席，却去护留屯。寂寞冯唐老，无人为上言。
忝居言偃室，偶在郑公乡。尽识阶庭秀，多窥屋壁藏。数行杜陵泪，一瓣孔林香。吾老无行役，何由沥奠觞。
熟读公诗文，高出骚选前。蹇余相追逐，严句入杜编。里鼓闻咸池，山歌混葛天。刀圭靳付授，分寸难扳缘。偶逢浮丘伯，月下吹箫眠。凤咮不可和，蚓窍殊自怜。披我云锦裳，易去短褐穿。啖我玉井藕，洒然渴肺痊。回澜使东之，斡天令左旋。斯文恃砥柱，诸老随游川。交游愧忝窃，薰摘劳结悁。当论先后觉，宁较大小年。已得渥漥骏，共登昆仑颠。指点归宿处，目览非耳传。
郎宿临初度，村翁喜欲颠。要知侬甲子，老弟已稀年。
爵并开乡邑，官皆视大蓬。年龄高畧似，须发黑难同。
我昔单栖久，君今半被空。天公将老寿，裨补两鳏翁。
菰甘因辍送，荔熟亦均分。食指真欺我，脾神不似君。
平生老兄弟，岁晚共婆娑。苏氏推同叔，程家说二哥。
节腹羞浮食，徐行畏疾颠。仙须有癯相，贵亦出长年。
莫放双眉皱，休嗟两鬓蓬。耆英图里看，若个弟兄同。
荆花开渐少，瓜蔓摘几空。頼有长头子，相从秃鬓翁。
秧马催予出，铜鱼羡子分。无莲照学士，有竹比封君。
甫昔排阊阖，雄曾赋馺娑。而今行不得，切莫唤哥哥。
精卫衔寃切，轻生志可怜。只愁石易尽，不道海难填。幻化存遗魄，飞鸣累一拳。终朝纳芥子，何日变桑田。鹃怨啼成血，鸱沉怒拍天。君看尝胆者，终有沼吴年。
谤东家丘如狗，誉太史儋犹龙。卿可自用卿法，吾未始出吾宗。
少年勿议宿士，阿瞒自是相师。蒙叟馘黄项槁，桓郎眼小声雌。
马公带些火色，孟生不合山肩。争问唐举相法，谁赠君平卦钱。
被人看杀叔宝，无地逃生伯喈。试问天人眉宇，何如土木形骸。
眼有紫棱安用，眉无黄色何妨。自断非封侯相，尚堪作牧牛郎。
少狂蕴奇志，探索删画前。安能一措辞，何止三绝编。俚音和薰风，短梦游钧天。竟无鱼水分，姑了萤雪缘。北扉失脚堕，南窗抱膝眠。宁为英雄笑，不受儿女怜。徐侯金闺彦，岁晚铁砚穿。掊击群疑亡，发药沉疴痊。鲸浪怒喷薄，蚁封妙回旋。精博昔骑省，奇逸今师川。望古多慷慨，感时尝忧悁。肯羡萧芥荣，甘保樗栎年。君有论绝交，吾无书辨颠。倡和诳饥腹，聊与好事传。
性慧于灵照女，年小似善财童。急急之符夺汝，琅琅之音恼翁。
不合小时了了，可堪长夜茫茫。暮年欠汝泪债，已干更滴数行。
昔冠南宫淡墨书，当年万卷各名糊。至今处子尚绰约，应笑老婆曾抹涂。咏庆云图如著色，和薰风句肯从谀。行三十里余方悟，敢与杨修较智愚。
行世安能保不刊，自怜敝帚笑傍观。熏香未可疎班马，抓痒无过看杜韩。雷挟六丁来取易，天教两鸟不鸣难。吾闻海上鲸堪脍，休把鸾刀切蚁肝。
谷目多名士，西轩与石门。族皆通一谱，君独秀诸孙。叔季斯人少，耆英几个存。可怜同社叟，反袂赋招魂。
小室夷之筑，荒州舜所藏。身过冰蘗苦，面带瘴茅黄。察使临阳子，遗民笑化光。定知廉吏传，他日一名香。
险绝朝鲜国，微茫海四环。帝于焉驻跸，人以此名山。虏詟天威近，师行雪浪间。车旗临鸟道，草木识龙颜。露布虬须喜，铙歌鸭绿还。可怜房与魏，扈从不随班。
造化于微物，生生品汇兹。流萤倏然集，腐草化而为。雨迳陈荄积，寒塘碧色衰。与星鬭光彩，助月吐神奇。明灭形无定，枯荣理孰推。莫矜太阳近，会有肃霜时。
越石通身胆，英英管乐俦。防秋戍孤垒，乘月上高楼。粉堞齐云逈，冰轮出海浮。目中无虏骑，笑里有边筹。枭羯言犹壮，闻鸡志未酬。素娥知往事，犹照丽谯头。
齐鲁多方士，荒唐竞自媒。微茫隔烟雾，向望祀蓬莱。甲帐云旗下，离宫月户开。海难架桥渡，风易引船回。求药童安在，乘槎使不来。空令仁圣悔，世岂有仙哉。
天下名山众，岩岩独岱崇。圣朝久熙洽，天子乃登封。清跸临危顶，钩陈备祲容。下观红日出，中起白云浓。太史陪祀见，燕公载笔从。安知千载后，樵者斧坛松。
式也堪其选，非赀所可为。谁知省郎者，自处牧羊儿。夜襆青绫被，晨趋白玉墀。都忘列宿贵，甘慕乘田卑。衣布犹平日，烹桑耸一时。回头怜犬子，空献上林辞。
通国兴仁逊，浑然太古时。不营分表事，肯拾道傍遗。山步多樵笛，郊行足酒旗。马应无失塞，羊岂有亡歧。坠李羞三咽，堆金畏四知。如何仙圣境，著得窃桃儿。
五叶英雄主，长驱等拉摧。单于先退舍，天子自登台。鸣镝经营远，乘舆警跸来。穹庐空漠遁，黄屋半天开。鴈塞三更月，龙廷一炬灰。公卿争上寿，扈从翠华回。
莫爱于公主，情钟掌上珠。是谁误天子，遣嫁与单于。帝女生而贵，王姬礼亦殊。竟令乘凤侣，远适牧羊奴。不信和戎者，真能保塞无。如何丈人行，金絮奉胡雏。
百动俱休息，遥闻野外鸡。起提孤剑舞，肯恋一枝栖。乍枕雕戈寝，俄惊绛帻啼。自嗟褐宽博，不觉褎昂低。茅店寒声绝，函关晓色迷。细腰方按曲，风雨漫凄凄。
婉彼小家女，终年乐事稀。忍寒惟业织，晓至尚闻机。漏听铜壶滴，梭随玉腕挥。只愁老姑促，忘送素娥归。甚矣献裘切，伤哉恤纬微。盈庭皆赐帛，何以补宵衣。
试听舆人诵，如何是太平。有生遂其性，无象得而名。刁斗三边静，锄耰万里耕。毋庸奏奎聚，不必诵河清。尧岂容知识，文非以色声。樵歌殊质俚，未足赞休明。
祖席为谁设，诸公愧二疎。虽无人主眷，頼有史官书。故里山川近，都门供帐初。百城图画笔，几两送寒车。老氏先知足，逋翁晚定储。萧生亦宫傅，岁晏竟何如。
夜境沉沉寂，高城忽四更。山收霾净尽，月吐魄初生。已过三通鼓，犹残二尺檠。始疑千嶂合，徐觉半窗明。顾兔空留照，荒鸡太少情。应须烦玉斧，缺处更修成。
关法晨方度，其如夜未明。危机真虎口，急计假鸡鸣。唱罢城乌起，闻来野雉惊。秦人百二险，齐客两三声。珠履颜何厚，狐裘计已行。昭王见事缓，食顷遣追兵。
治化无深浅，要诸久始知。遗民它日泪，太傅向来碑。反袂缘何事，轻裘若在时。勋名一片石，尸祝百年思。不比山公醉，惟应湛辈悲。征南亦深刻，感慨者为谁。
五字非容易，须曾断几茎。身虽居破屋，人比作长城。塞北李都尉，江东阮步兵。偏师攻不下，老将望而惊。立帜骚坛峻，降旗敌垒平。可怜秦系辈，浅陋欲争衡。
夫子昔居地，流传后代看。竹藏壁中简，杏落水边坛。流藻尤蘩盛，依槐免折残。一时雩舞乐，千古孔林寒。渔父系舟听，门人舍瑟叹。世多伐木者，吾道欲行难。
安石心夷旷，难将浅见窥。能拚百弓墅，只赌一枰棋。苻虏投鞭急，羊生对弈迟。土山今乞汝，泉石更由谁。侍女收残局，群儿走捷旗。拊筝并折屐，无喜亦无悲。
绝塞多为窟，秦时所筑城。因怜吾马渴，教饮彼泉清。霜雪卢龙塞，风烟骠骑营。远从贰师垒，瞥过武安坑。心警投鞭虏，身先荷杵兵。宁为伏波死，不作李陵生。
塞鴈先荒徼，猨弓莫射渠。心怀南向意，足有北来书。翔集鸿毛迅，缄题鸟迹疎。上言存魏阙，下说厌穹庐。陇右平安远，云中探报虚。不知子卿妇，锦字托谁欤。
小径通车辙，全家隠薜萝。俗人望崖返，长者及门多。往往知蜗舍，时时叩雀罗。鸡栖伯厚去，犊驾太丘过。骥尾聊同托，骊驹且莫歌。平生疑泄柳，不纳意如何。
月里谁横笛，秋深战垒闲。别吹新曲调，偏照旧关山。响激商飙起，声随陇水潺。远传边塞外，高入广寒间。解白嫦娥发，能苍壮士颜。倚楼人谩拜，何日凯歌还。
河势尤湍急，滔滔去莫留。此行期死敌，既济遂焚舟。背水陈师出，乘风纵燎休。若非拚血战，不复渡黄流。竹帛今犹载，桑榆晚始收。后来烧栈道，毋乃祖余谋。
父隠于渔者，怜渠后骑追。得船从此逝，赠剑漠然辞。一叶吾贫甚，千金子宝之。仅存钓竿在，焉用太阿为。齐客弹何鄙，徐君挂尚疑。不如苇间叟，千古励清规。
种蠡功名士，吾评蠡最优。五湖足春水，一叶寄扁舟。变姓乘单舸，翻身退急流。千金徒铸象，万里孰驯鸥。震泽鲈堪脍，苏台鹿已游。君王既称霸，求尽沼吴谋。
君子防微谨，嫌疑远未然。从来纳履处，不傍种瓜田。樊圃芸初熟，耕畦瓞已绵。黄台虽可摘，东郭未尝穿。尾虎惩危道，挥蝇慕昔贤。浪云择地蹈，濡血在山前。
李下虽云僻，行人冷处看。彼方垂美实，渠可整巍冠。才见花初缟，俄惊核可钻。吾宁垫雨过，君欲切云难。鶑集枝多折，螬侵颗半残。谁令服章甫，拘束畏傍观。
汲汲怀人梦，皇皇救世功。有心哉鲁叟，所见者周公。政绩简编在，精神寤寐通。宛如尚为左，忘却已迁东。凤去经纶远，麟来笔削终。空令千载下，跪奠两楹中。
静院闭花时，沉沉昼漏移。偶然声出户，应是客围碁。夜寂推枰响，机深落子迟。恼禅天女去，入定老僧知。鹄至难传艺，鶑啼许借枝。须臾分局势，何待烂柯为。
陌上儿童说，时清长吏贤。岂能无朴教，不过示蒲鞭。采彼轻柔质，施诸牧御权。坐令强梗者，若挞市朝然。院舍棠阴合，圜扉草色鲜。弛笞能败子，威爱贵兼全。
午杵谁敲臼，山童髻两髽。偶因声隔竹，不觉意思茶。北牖沉沉静，南墙故故遮。微闻孤杵响，初试一旗斜。门掩王猷宅，泉甘陆羽家。搜肠搅文字，毋乃太清耶。
获处从西鄙，胡然瑞物臻。子因书曰狩，世始识为麟。出匪于中国，来常以圣人。皆云麕且角，谁辨兽而仁。已叹吾无位，于嗟汝不辰。茂陵好奇怪，得者惜非真。
不为刘郎屈，萧然钓远汀。当时无此客，其象见于星。龙衮思同学，羊裘谒广庭。九行仰黄道，一曜动青冥。帝座容伸足，云台肯绘形。少微非大隠，光彩谩荧荧。
月体无拘碍，那堪得水清。暂从掬处动，还在水中明。长物瓢安用，寒光握不盈。注眸蟾彩乱，入掌蚌珠生。顾兔攀难住，骑鲸捉太轻。犹胜倒持版，去作晋公卿。
偶弄闲花久，春浓晚露晞。是谁设香供，终日满人衣。戏把繁枝玩，常愁一片飞。疑薰沉水过，似惹御罏归。若爱流芳远，深怜逐臭非。平生好奇服，未忍改菲菲。
肃在于方寸，高高已嘿知。端能令雨若，焉敢诿天时。此念渊冰凛，其机影响随。宝薰一队起，银竹四簷垂。有物皆膏润，无民更怨咨。谆谆书喜闵，麟笔寓箴规。
饮啄于身切，宜无决择然。岂其阳忍渴，嫌以盗名泉。北泽行犹至，东陵恶莫湔。羞为滥觞者，宁作挂瓢贤。激齿希高士，流涎异醉仙。枯肠一勺足，勿傍石门边。
触热慵休息，谁知志士心。既名为恶木，不可就繁阴。炎赫当三伏，轮囷欲百寻。蔽牛徒隠映，下马复沉吟。浊世无孤竹，中原有邓林。飘然远游兴，散发更披襟。
一砚常摩拊，宁容点涴痕。洗教残墨去，乞与小鱼吞。岩石微尘浣，漥泉寸鬣翻。安知马肝紫，姑爱麝胶浑。体制该秦篆，飞腾慕禹门。校人勿烹汝，腹有素书存。
吾鹤尤驯扰，俄如引避然。何曾厌茅舍，多是为茶烟。活计穷桑苎，枯肠老玉川。苍头犹爨下，丹顶已松颠。渴饮谁能免，高飞尔自贤。须臾休茗事，却下竹傍边。
古寺何年废，松门月似冰。间然孰为主，敲者只归僧。地僻禅扃寂，天高兔魄升。周游何处晚，剥啄有谁譍。未易分邻烛，又难上佛灯。安知无岛辈，开户结诗盟。
清早披衣起，春深好事家。非干眠警枕，自是惜名花。培溉疎泉脉，攀翻带露葩。看常先晓蝶，来未散晨鸦。风恶为台避，晴烘著幙遮。古人云昼短，莫待夕阳斜。
性癖多幽事，尤于爱月偏。远从天际待，迟至夜深眠。方恨冰轮缺，俄欣玉镜圆。且哦丹桂下，未傍大槐边。快欲骑鲸去，轻如化蝶然。徘徊惜余景，窗下映陈编。
胜负无常数，先观曲直知。隠然壮吾国，孰敢敌王师。致讨皆声罪，徂征必有辞。一言明逆顺，大势决雄雌。缟素炎图定，包茅霸业基。后儒喜穿凿，妄意说升陑。
植物惟松柏，苍苍贯四时。岁虽寒不改，人到老方知。风籁龙吟冷，冰枝鹤立危。一株独青在，万木后凋谁。齐寝樵苏矣，秦宫点涴之。斧斤寻未已，善保栋梁姿。
松柏无姿媚，平时未易看。要知渠特操，直待岁隆寒。塞草枯先白，江枫冷变丹。凛然友青士，至此识苍官。物遁天刑少，人全晚节难。惟应漆园叟，与蕣合而观。
珠玉嫌轻衒，深藏意自佳。不归胡贾手，却入褐夫怀。宽博宁儒戏，从容与道偕。用之荐郊庙，舍则媚渊崖。龙起惊空藏，虹来贯小斋。平生不求售，非为价难谐。
文度何须膝上，阿奴姑可目前。载驰载驱王事，一喜一惧父年。
盐铁论儿读否，聚歛臣子攻之。公卿大夫民贼，贤良文学汝师。
旦市有攫金者，地灵岂爱宝哉。零陵贪而乳尽，合浦清而蚌回。
世禄鲜由礼法，家驹勿使荒嬉。但愿儿读十纸，孰云孙隔一皮。
化蝶但贪睡美，舐犊尚为爱牵。三年不见心痗，十日无书眼穿。
懒值悬弧浑不记，老当还笏复奚疑。潞公未得为全福，晚惜斋旄尚涕垂。
符辈安能刬且编，可怜辛苦事雕镌。绝弦举世无能听，复瓿他时未必传。
灵龟曳尾防钻壳，老蚌潜光怕剖珠。史笔久无两龚传，画家曾有二疎图。
曾结诗絇玉座傍，放狂归去老知章。钝迟一任嘲元白，迂阔皆因駮录黄。
议郎座上识郎君，窃意趋庭有异闻。客屦今无同辈在，书灯昔与长公分。虫冰寒暑余侵耄，萤雪光阴子尚勤。见说架签犹万卷，肯将浊臭博清芬。
窗下陈编懒更窥，还丹难染镜中丝。后生可畏前贤远，妄校皆封老将奇。辟谷差贤东郭乞，归耕莫待北山移。凤凰池听渠侬夺，不夺溪边放鸭池。
昔人曾叹择栖难，今子翱游二相间。对弈未妨看露布，论诗未合上斋坛。沉来铁鏁真儿戏，吟退毡裘却凯还。班固作铭繇捷表，待揩老眼细传观。
送君怀旧一销魂，谢墅孙陵髣髴存。下濑楼船皆万斛，曲江宫殿尚千门。笑陈狎客为俳体，与晋诸贤洗泪痕。定有奇谋裨玉帐，莫挥麈尾事清言。
二人共读道旁碑，一敏一钝天赋之。敏者过目跃骑去，钝者停鞭方凝思。哀哉德祖丹颈祸，伏于伯喈黄绢辞。古人服善有公是，回也知十赐知二。圣师笑曰女弗如，未闻端木惎颜氏。呜呼向使颜氏逢若人，未知何地堪容身。
石椁隄防速朽，金棺粧点湼槃。说干矢橛差胜，恋臭皮袋一般。
八斛四斗舍利，一丈六尺金身。右胁已寂已灭，双趺是妄是真。
拟拉陶潜入社，不消王翰卜邻。有梦通华胥国，无德薰晋鄙人。
客子相过有携，先生烂醉如泥。暮年尚可三爵，他日不烦只鸡。
辟疆驱名士出，穰侯怕说客来。樗庵无一钱事，柴门作八字开。
蒙叟之言卓诡，尹喜之事诞夸。白云腾上尸假，紫气横空眼花。
林处士功行满，谯先生须眉苍。见说两川丧乱，不知二叟在亡。
废陵有斧柏盗，清野无浇松人。百年幸生佛国，一点不吹战尘。
市朝易得虚夸，乡井难讳实年。还笏殿前已晚，饰巾牖下差贤。
往昔少司农，朱幡牧刺桐。见碑怀叔子，有庙祀文翁。家法惟清白，军储必腐红。遥知门户肃，不与贾胡通。
高阳狂生六十余，入谒自通臣博徒。刘季嫚士如庸奴，对客濯足以两姝。生云足下扶义初，奈何不礼长者乎。隆准一笑延坐隅，与随何辈载后车。刻六国印识尤迂，向微留侯几误渠。胡雏闻人说汉书，千载而下犹揶揄。掉舌所得良区区，投身沸鼎何其愚。呜呼，博徒果不贤腐儒。
路傍纷纷送者谁，相顾泪下如绠縻。妻牵郎衣留不得，儿抱爷颈尤可悲。寄声征夫且止泪，矫情勿为识者窥。国贫端坐养士耳，汝曹衣廪民血髓。边头战士寒堕指，霜风猎猎阵云起，湓城善地亦靠里。
南州健儿生佛国，平时宽博如逢掖。一朝烟尘起荆益，半夜虎符来抽摘。逗挠法严羽檄迫，仓皇受甲面蓝色。病夫少也曾从戎，今成新丰折臂翁。儿郎行矣早策功，安知行间无吕蒙。虏来定作太尉公，虏去暴露赏亦浓。
胡马止能战平地，安知东南有长技。大江无时起风涛，下濑楼船如屋高。丕坚二子曾夺魄，曰彼有人此勍敌。当时百万鸟兽奔，况尔小丑真游魂。妇语藁砧闬语罢，鼓行勿信傍人吓。明年汉淮春水生，凯旋笳吹来相迎。
戏马呼鹰盖世豪，废台千载委蓬蒿。不愁绛县疑年甲，生怕清溪照鬓毛。浊酒闷人聊饮湿，小楼携客准登高。落英果可充肠否，空和陶诗续楚骚。
某邱某水晚重游，绝胜才翁在许州。懒学少年条痛楚，且同骚客赋牢愁。悬知五鬼为渠祟，不晓三彭有底仇。兀坐蓬窗无意绪，冻蛩唧唧更鸣秋。
鸡絮交懽远，琵琶寄恨深。早知胡地冷，永巷亦甘心。
鴈足书良是，鸾胶事已非。如何子卿内，不待藁砧归。
人事多翻覆，由来不可量。安知议郎女，远嫁左贤王。
寄语涉川女，安知往问津。水神不妬汝，偏妬冶容人。
短梦曾留枕，余情更献珰。宓妃空绝代，不得偶陈王。
春煖披香殿，夜寒长信宫。帝方安祸水，妾敢怨秋风。
姊弟皆殊色，专房擅主恩。何曾送归妾，但见啄皇孙。
父魄下沉渊，儿声上彻天。向令逢孔氏，是亦女参骞。
刘季开基主，周昌托子臣。不能活如意，何况戚夫人。
久罢长鲸吸，宁逃鼹鼠嘲。不蒙药王力，悮绝曲生交。扑鼻诗情动，浇胸世事抛。暮龄寻旧好，如以漆投胶。
自是病躯孱，元非饮量悭。灾星俄引去，美禄稍支还。兀兀醺酣后，蘧蘧解脱间。祖云谁缚汝，妙语颇相关。
五十盆苍翠，皆从异县求。不能防狡窟，未免破鸿沟。惨甚兵初过，苛于吏倍抽。渠侬慕铜臭，肯为国香谋。
主人拙樊圃，家贼巧穿窬。鼠子敢予侮，麟翁以盗书。空搔双白鬓，不奈一长须。自笑关防晚，花傍且燕居。
池远疎浇溉，墙低劣蔽遮。初无虎守杏，况有蝶穿花。薄采难纫佩，深培待茁芽。嗟余愧迂叟，招汝兴仍赊。
离骚赏风韵，百卉莫之先。菊止香九日，莸曾臭十年。麝房吾割爱，鲍肆尔垂涎。晏相惜花者，红梅被窃然。
人彘昔擅宠，夺嫡谋甚工。留侯莫容喙，何况短后雄。挽回龙准帝，全頼皓首翁。昔去避嬴世，今来安刘宗。吕妪及新君，略未闻褒崇。岂非羽翼成，翩然返橘中。奈何一代史，不载四叟终。商山有遗庙，郭谓太古风。
败荷折蓼溪村景，黄叶青苔野老家。頼有海棠相煖热，小春重放一番花。
少为紫陌看花郎，岁晚维摩住病坊。忽被彩云瞒老眼，错呼青女作红娘。
当年手种满河阳，人树而今各老苍。谁向棠阴遗老说，潘郎不是旧潘郎。
高耸心抽笔直，下蟠上锐塔圆。深入蛰龙穴处，肯傍眠牛石边。
一奴荷锸足矣，二客穿冢谁哉。宰上又添十桧，庭前不必三槐。
好事过子云，谪仙访贺老。载醪谈文字，其乐侔击考。子猷稍崖异，入剡殊草草。船头一籧篨，船尾一村僚。飞扬滕巽怒，飘瞥林岫缟。何曾携爨具，清景自可饱。溪边处士庐，雪深无人扫。肯来斯已奇，倏去良亦好。游子有饥色，主人省行搅。异世觉绘事，拊掌为绝倒。
且与古梅为友，未论茯苓可仙。一寸灵根蟠地，十年黛色参天。
卿辈败人清思，此君有岁寒心。宁许子猷借宅，莫放阿戎入林。
悟漆园自伐语，爱淮南招隠章。臭与流芳孰愈，老而弥辣何妨。
此翁见事常迟，八秩尚移荔枝。何曾无戴白老，会须有擘红时。
功名胡蝶梦里，心力橐驼传中。环合千林苍翠，参差数株白红。
阆苑花神妬艳，晏家园吏偷春。当时传一二本，今日化千亿身。
蟠踞祠前得地，生长石间弃才。子美咏歌不足，之罘苦招未来。
杜曲有攒眉老，汉庭无友辱人。但看灵妃启齿，不烦里女傚颦。
白雪通身洁，丹砂傅顶红。赠余有深意，志义与闲通。
鹦鹉鹪鹩赋，鷼宁愧二虫。吾衰边幅窘，姑置小池中。
世有殊尤物，天悭赋咏才。恨渠生较晚，不及见邹枚。
连墙终岁少相过，时听书声警睡魔。懒续胶弦欢意薄，虽分风月皱眉多。廉如玉雪谁知者，仕止牙绯奈命何。昨送华轩今哭墓，伤心相挽不成歌。
岚翠屏环墅，溪光练抹坤。尚书华栋改，先辈钓矶存。久卧漳滨疾，谁招楚泽魂。昔慙葵卫足，今喜叶归根。自志台卿墓，休争谢傅墩。牧慵贪草暖，鸟急怕林昏。时许樵分席，何烦客扫门。早嫌皮袋臭，晚悟髑髅尊。童子便高枕，偷儿瞰短垣。岁寒始知柏，劫火不焚璠。恩未忘簪履，衰难恋廐轩。抽身脱胶扰，掩耳避啾喧。联句那无藉，藏书幸有繁。故交频煖热，新贵断寒暄。篱落多疎阙，犹须折柳樊。
龚陈盛事记当年，重见奎星聚旧躔。瑞日赋工岂迷色，庆云诗妙似非烟。驰千里足相期远，占百花头孰敢先。老子扶衰看昼锦，琼林春好莫留连。
绝出雕虫辈，相期竹马年。二魁家有样，四世里兴贤。雪鬓吾还笏，霜蹄汝著鞭。微疴真换骨，骨换不难仙。
束起蒲鞭教令清，郡人未识疾呼声。瓯闽莫不兴于学，虞芮忘其所以争。父老见棠思旧爱，儿童骑竹若初迎。何须更说郎官省，小却犹当拜水衡。
牛屋渔矶在履封，晚将身世托春风。荒原拾穗谁怜我，小队寻花屡屈公。耄有须眉如盖老，衰无歌诵美文翁。明时各遂飞潜性，去矣鞭鸾碧落中。
脱白披缁迹涉奇，傍人能说举幡时。禅家合掌来参请，乌寺摇头不住持。喜舍未逢大檀越，实封输与小沙弥。是凡是圣都休问，且为渠看一袖诗。
江湖少菰米，京洛足风尘。生命主穷鬼，赠诗多贵人。芒鞋双堠远，斗籴一家贫。吾力轻于羽，安能举百钧。
久向优场脱戏衫，亦无布袋杖头担。化弥勒身千百亿，问绛人年七十三。诸老萧疎留后殿，高僧灭度少同参。未应春事全无分，醉折缃桃蒲帽簪。
扫地南来蜂出窠，裔夷谋夏欲如何。传闻挞览毙一矢，惊走单于骑六骡。匹马只轮番部曲，寸天尺地汉山河。晋公幕府多名士，不欠寒儒作凯歌。
孔明筹笔即天威，谢傅围棋亦事机。武骑散群望洋退，佛貍忍渴饮溲归。
翦称名将岂其然，汲汲惟求宅与田。见说淮兵殊死战，相公喝犒是私钱。
活俘万户虏无酋，拔寨宵奔黑祲收。不用偏师追出塞，杀胡林只在扬州。
东南立国惟王谢，西北筹边只范韩。公不衮衣假黄钺，吾能右衽更巍冠。
君亲一念与天通，麾下人人可即戎。岂敢全躯顾妻子，相公将母在军中。
将谓长淮已荡平，岂知什堑又颠坑。从今莫近他城子，怕有南人夜斫营。
清野都无寸草留，暴师塞下欲何求。东风借便天亡敌，春水方生早去休。
羽檄联翩趣募兵，单枪一剑觅功名。健儿争欲趋淮阃，宣相相看若父兄。
残党分兵尽扑除，游魂多不返穹庐。肃清执至龙颜喜，又奏淮西有捷书。
自古勋名勒鼎彝，老于文学即今谁。腐儒尚可军马司，试作平淮第二碑。
拂袖归来计未疎，别规爽垲卜新居。即今独擅百弓地，当日惟携一束书。户外何须置行马，坐中不必尽悬鱼。渠亦若与人家国，输与兴公赋遂初。
老懒尤于笔砚疎，难陪骑省赋闲居。去周柱下谁为史，传邺侯家尚有书。台馈不烦公粟肉，户租难办客车鱼。侧旁万一邻堪买，便拟诛茅近太初。
半生窃禄取禾廛，晚节休官失秫田。伴陆先生游甫里，同陶征士访斜川。凤池信美其如夺，鶑谷虽幽不愿迁。自笑刘墙如许短，谪仙坛未易扳缘。
即令身在水云间，不著斯人玉笋班。子美步归犹恋阙，浩然肩耸径还山。人情薄似平原酒，世路危于滟滪滩。华栋把茅皆幻假，祝君黄发映朱颜。
阮生未老各情亲，谁道先生不觌邻。莫管弹丸惊鸭者，岂无沽酒与鱼人。何曾膝上推文度，亦许车中载小陈。赐第京师即山铸，得如跳出软红尘。
投老参陪杖屦间，颇容摘宋更薰班。端能面我九年壁，不惜分君一半山。绝喜庚桑来畏垒，懒为涑水续君滩。夷居巷处何尝陋，但看当年孔与颜。
少济南生十岁，与磻溪叟同庚。陈岩方氏耆隽，后村老子师兄。
病鹤尚能孤唳，冻萤相守残编。世间有豁达老，天上无愚戆仙。
薰玉蕤香解秽，挽银河水涤尘。虽非补造化笔，不似食烟火人。
过了田光盛壮时，年今望八复奚为。薄浇磊磈嫌红酒，懒读聱牙喜白诗。释子书求名卵塔，社人卜请记丛祠。吾文谁道难施用，后有中郎赏断碑。
雨逗余寒晓露浓，絮衣著破索重缝。清狂昔作戴花监，衰病今为卖菜佣。负耒耦耕沮桀溺，操盂三祝弃句龙。暮年饱识西畴事，不问家丘问老农。
白布衫宽乌角巾，谁知曾扈属车尘。行婆内翰共邻曲，田父拾遗相主宾。设苜蓿盘殊菲薄，沽茅柴酒半漓淳。直令爵齿如荀爽，晚节依然愧逸民。
老学多推谊，诸公孰荐雄。却行吾日暮，渴睡汝冬烘。宰木经春雨，园花逐晓风。寝门哀未尽，寓在薤歌中。
昔我叨驰驲，惟君伴聚萤。病翁尚占毕，良友忽幽冥。古有东方赞，今无贞曜铭。不知吟几些，叫得屈原醒。
同向溪边卜一丘，独怜出处不同谋。吾今老矣佚吾老，子好游乎与子游。漫对芝兰怀幼度，可教白马笑之罘。人生无过家山好，京洛风尘莫久留。
都忘几桉有华牋，但怪虹光夜属天。唐律胚胎梨岭作，古文骨髓艾轩传。蚤陈董大夫三策，肯觅原夫辈一联。若过溪边叩宗旨，为余问讯玉堂仙。
颠米含毫野处名，略安栏槛不施扃。原田足雨陂塘白，天海无云岛屿青。邻叟扶犂耕斥卤，行人休树濯清泠。何时去作轩中客，并欲传公道德经。
古人曾道四并难，酒量黄花顿觉宽。谁与蔡欧修旧谱，且为姚魏煖春寒。饮狂尚欲簪巾舞，漏尽何妨秉烛看。国色老颜不相称，世间何处有还丹。
玄晏欣然托序行，缊袍被衮岂非荣。家徒四壁穷难讳，字答三缣礼尚轻。金薤银钩俱妙绝，石泉香餠太清生。如何更费公搜索，缄送松煤与水晶。
藏山复瓿两相痴，辛苦才供世俗嗤。壮不如人徒自悔，老能学易未过时。懒犹堪草归田赋，钝岂能吟对御诗。惟有聃书宜北面，存元守黑畏人知。
地荒岂有雕栏护，日烈元无绣幕遮。九十种俱开谢了，末稍开到后村花。
踏青人被色香迷，击壤翁看蓓蕾知。漏籍谱中无可恨，花开殿后未为迟。
暴骸独柳冤谁雪，藁葬青山过者悲。甘露殿中空诵赋，沉香亭畔更无诗。
西洛名园堕劫灰，扬州风物更堪哀。纵携买笑千金去，难唤能行一朵来。
十日阴霾潦未干，可堪送汝上征鞍。店荒待米晨炊晏，桥毁呼船野渡难。尚喜山公铨综允，莫愁冰氏户门寒。笔耕无准先畴薄，且著青衫揖上官。
忠惠横经地，今将五十秋。诸生迎谒庙，吾子往监州。吏散斋堂静，朋来郑校修。勿嫌员外置，风月满鸿沟。
厨人失职晏忘炊，頼是先生贯忍饥。一客覆羹真小事，举家食粥已多时。自怜气馁鲜难脍，渐觉身轻鹤可骑。屈指故交无厚禄，未知太保李公谁。
厨荒灶鬼未须嗔，君看先师尚在陈。老退休贪太仓腐，清虚聊咽上池津。今无能采金膏者，古有曾逢石髓人。自笑冰衡三百户，难分圭撮饷比邻。
映青藜灯娱目，吸金茎露入脾。宁作履霜逐子，肯随向火乞儿。
幼道一生第五，文渊万里建侯。假令加骠骑号，何如骑款段游。
天既劳我佚我，侯偶得之失之。安用尔铜鱼使，且伴吾竹马嬉。
薄田足可躬稼，余俸尚堪买山。家庭有个郊畤，姬院欠他素蛮。
丹田旧种梨枣，冰柈新摘荔蕉。年年此夜待月，年年此日迎潮。
怒潦浮槎去，狂飙拔木飞。不饶后村荔，如夺首阳薇。任土包茅阙，过时硕果稀。谁言长卿渴，且咽上池肥。
上世曾通好，君尊昔托孤。初闻携一束，俄见赋三都。皆谓终童隽，安知董相迂。秃翁老无力，爱助尚区区。
屡荐于诸老，斯人可在廷。不令客翘馆，仅使直都厅。史漫存融表，坟犹待愈铭。西风已萧瑟，哀铎更堪听。
镜中雪鬓数茎新，归作田间负耒民。仕五十年难讳老，封三百户敢嫌贫。诸无物实师庞蕴，万苦非真试子春。到得邢杨遭勘辨，始知铁汉是全人。
诸公衮衮几番新，留得淳熙一老民。就枕惊回鸡搅睡，委巢飞去燕欺贫。贪生尚惜桑榆景，排闷全凭曲米春。頼有平生金石友，年年岁岁记陈人。
宰社如宰天下，其难举者莫胜。忍事吸醋三斗，不饮彊饭二升。
予夺平心足矣，痛痒以身体之。薤本何须先拔，蒲鞭不可妄施。
古云若保赤子，亦曰如烹小鲜。雉驯万物遂性，犬吠一村废眠。
巽以行权亦可，方于事上未然。或迎使者负弩，或为刺史挽船。
脑上笔不会插，心头肉其忍剜。乍可侬无花判，莫教渠有租瘢。
警报环四面至，急符寓一分宽。吾儿行矣无怨，太守似元次山。
彼民若不骇舆，迺翁可就安车。击鲜之力不足，啜菽之欢有余。
得百里地虽小，作三年计勿忙。但愿彼禾稼熟，莫愁汝松菊荒。
或问汉庭名卿，仅数洛阳耆英。汝见诸公执贽，各为老子寄声。
忆惜金鞭观玉台，当年并驾尽龙騋。恰逢居易投诗去，又报奇章袖贽来。病谢交游空感旧，老无气力尚怜才。孟阳残锦都能几，莫为诸君更剪裁。
犹记颛蒙昔未开，自鞭宁待父师哉。残编常到鸡声彻，警枕频惊蝶梦回。且可徧参学童子，未应一跳至如来。丛林个个谈宗旨，谁是禅家大辩才。
忽忽韶颜变老苍，叵堪屋角两轮忙。群花独菊香尤晚，大木惟樗寿最长。眉有白毫垂过眼，腹无墨汁苦搜肠。荒村偶有优旃至，且伴儿童看戏场。
碧玉去随年少易，绛桃留待主君难。唤郎岂有云神女，觞客宁无黑牡丹。汉上谩为留佩恼，湘东曾被淡粧瞒。维摩老病禅房冷，一点青灯伴夜阑。
非人不暖岂其然，卷起桃笙设艾毡。老物可憎吾顿觉，盛时一失汝堪怜。有分香妓空遗臭，无散花魔莫恼禅。多谢小窗半规月，夜深长伴绛纱边。
功名幻妄炊粱枕，岁月奔忙下坂轮。昔作时来木居士，今为暑退竹夫人。白襦裙稳于归衮，黄独苗甘似食珍。老汉秃残惟齿发，不妨句子尚尖新。
几年共学久相于，中道如遗忽弃予。韫匵而藏机不密，窃钩虽小法当诛。匹夫有罪因怀璧，象罔无心偶得珠。戒饬家僮严护守，即今鼠子巧穿窬。
得来矻矻相亲附，飏去频频入梦思。盗璧相争笞掠汝，窃弓子笔亦诛之。偿金在我宁从厚，拜石为兄苦好奇。待唤良工镌砚背，偷儿携出有人知。
华毂早于飞，深知梦幻非。幽闲林下气，澹素嫁时衣。客不闻轑釜，儿犹宝断机。天风环珮远，兜率是真归。
苦恋莱衣乐，非贪汉绣行。上方优斡腹，儿未可陈情。风木终身恨，朝华过眼荣。谁言彤史废，阡表自峥嵘。
昔以县为滩，于今倅亦难。纵令急符下，且放大弦宽。航海船粳白，游山谱荔丹。应怜铜墨吏，舒惨在毫端。
祖佐文忠幙，初新肃愍祠。昔曾瞻古柏，今始识孙枝。西鄙方头重，南辕若背驰。汉朝如谕蜀，草檄舍君谁。
迺翁自是里名儒，箴史遗言幼染濡。设馔礼如初作妇，貤封谊不忍先姑。色丝尤妙于前制，彤管从删以后无。一事可纾存没恨，即今丹穴有双雏。
宗伯中朝第一人，向来曾卜太初邻。凝香侯有孤高趣，拥絮翁余老病身。嗟汝弃予宁返顾，祝公存我勿伤神。瑞云道远西风冷，想见斋居百岁新。
书筒旧岁尚谆谆，曾几何时哭蜀珍。对紫薇边还老手，近红云处立长身。禁中视草蒙天笑，湖外埋轮触相嗔。直气雄辞俱已矣，西风怀友一沾巾。
长君尤岁辈流稀，君直西垣我北扉。襆被本无桑下恋，联鞍犹记柳边归。锦残尚足邱迟用，斤妙曾看郢客挥。闻卜菟裘殊未定，吴中埋玉是耶非。
学士朋来似堵墙，共看老笔出提纲。绣鞯张盖传呼宠，不比倡优蓄子长。
锡山落在暮云边，几载无书寄老仙。公艺九龄余望八，梦商史稿觉凄然。
加璧年高公误矣，免冠发秃上怜之。悬知黄鹄飞难返，独恨青牛去稍迟。
眼昏渐觉聚萤难，闲杀兰台旧史官。纵使青藜重下照，细书如蚁不能看。
金榜朱扉此帝居，旧游恍似梦清都。可怜白首充修撰，到了藏山一字无。
久轩虽贵尚儒癯，商略斯人似蔡谟。给札曾来为学士，拂衣不爱作司徒。
性迟故故待霜天，珠蕾金苞带露鲜。曾有餐之充雅操，又云饮者享高年。骚留楚客芳菲在，史视胡公粪土然。莫道先生真鼻塞，幽芗常在枕囊边。
纷纷亭锦映池塘，艳冶姿容淡泊粧。醉去恍疑曾被酒，集来未必可为裳。有怀绝色真如面，谁改新名作断肠。只合尊前簪老监，石丁之事太微茫。
闻说秋防急，安危寄阃臣。无心致羔雁，有分上麒麟。毡帽环吾境，纶巾頼此人。晋朝陶庾辈，岂必靠江神。
诗境高吟太白伦，梧州下笔李潮亲。今观天马非凡种，肯厌家鸡问外人。力大鳌来吞钓饵，心专虱看似车轮。盛年出手追风雅，莫与香奁作后尘。
汉魏以前犹古雅，宋齐而下稍淫哇。剪裁贫女机中素，扑卖都人担上花。括帖不离初学记，管蠡乌覩大方家。世间跛鼈难鞭策，安得龙媒出渥洼。
少喜浮名谬激昂，晚温故读稍精详。易全何患乾坤毁，骚在堪争日月光。漆简字更经学误，玉台体出选诗亡。残年欲尚鞭吾后，谁道先生已耄荒。
诚和尚昔挂孤帆，圭上人今架小庵。老去身无安顿处，挑包便拟作禅参。
自昔吴僧标致清，经禅之外有诗名。士衡止在东家住，恨不同听鹤唳声。
万顷烟波百尺丝，禅家宗旨有谁知。自嫌固陋如高叟，却为僧笺把钓诗。
虽别号君平，谁知异姓名。严惟下帘坐，张乃挈家行。烽火连畿辅，冰霜滞客程。吾穷有诗耳，资汝谒公卿。
黑帜游魂尚未还，列城处处受风寒。遥知鲁女悲而啸，深愧庞公遗以安。道远家人无恙否，时危身世苟全难。何时火伴并邻里，沽酒刲羊贺木兰。
有酒常相觅，无金尚欲挥。竟骑黄鹤去，谁见素骡飞。华屋俄零露，蓉城果是非。自嫌闻道浅，怀旧忽沾衣。
占断慈恩塔，归来履道坊。耆英真率社，少尹钓游乡。子可传汾曲，甥能述渭阳。如闻无恙日，治冢建祠堂。
流辈多凋谢，君侯独典刑。德公耆旧传，子野老人星。宦路羞由径，家山预卜茔。何须更封树，手种万松青。
谤之则丧家狗，誉之则人中龙。华发去周柱下，深衣立鲁门东。
坐客惊问谁子，小孙道是吾翁。文章呼延太尉，须眉张镐相公。
无空函达元子，有报书绝山公。非牛溪负苓者，即鹿门采药翁。
老倦逢迎揖客稀，上人乃肯顾柴扉。愧无林下茶瓜待，忽有空中杖锡飞。师瘦能吟无本句，吾穷难赠大颠衣。此行不枉观南海，探得珊瑚满载归。
闻说金鸡下帝傍，径从楚泽返虞庠。当时只道刍言切，今日徐思榄味长。中垒几封知有汉，奉天一诏可存唐。却怜依附冰山者，不信云开见太阳。
欲为乾坤扫积阴，万言忠愤上穹临。相嗔平地风波恶，主圣如天雨露深。葛藟尚为庇根计，戎葵难改向阳心。明时安肯寻斤斧，自古高材出邓林。
不留妄念著胸中，弋者何心更慕鸿。畴昔直前焚戆草，即今殿后著谈丛。放言遣兴诗瓢满，野史诛奸笔钺公。埋骨家山百无恨，圣贤厄蔡更徂东。
秃翁无物可将行，在野安能致鲁生。曾伏端门攻鬼质，始知中垒是宗英。君如丹凤鸣尤伟，彼化黄熊罪尚轻。田里诵言仁圣悔，天其或者再升平。
早衰安敢望年高，镜里双眉有白毫。消夜赌棋张画烛，怯寒添絮入绨袍。百骸受病惟诗健，万事输人独饮豪。梨栗满山皆硕果，何须海上访蟠桃。
邻鸡呼觉强冠簪，病起屠苏且浅斟。旋读生书无记性，冥搜警句有贪心。生慙族老封高尚，死慕先贤谥醉吟。自笑此翁迂阔甚，后千百世待知音。
儿萦薄宦女从夫，谁伴庞翁拥地炉。颇忆都尝煨芋否，肯归同卖漉篱无。春游捉辔惟宗武，晨起称觞仅阿奴。一句汝曹牢记取，家山差稳似江湖。
万里当年慕建侯，而今痴坐衲蒙头。臭皮袋有形为累，古锦囊无句可收。拾穗翁饥歌不辍，散花人黠去难留。荒村不办肩舆者，未害先生策杖游。
养生之说要形劳，井臼何须晚自操。齿豁未须烦祝鲠，臂挛殊不碍持螯。除驱病祟无灵剂，禆补脾神頼老饕。尚有一襟哀郢泪，久疎夜饮省春遨。
翠华未可议时巡，自古安危系重臣。闻说紫岩亲督战，孰云赤壁后无人。诸公尽作钻天令，老子重为击壤民。万里阴霾冰霰合，一通露布挽回春。
黠儿蒙蔽聚群阴，岂料云收杲日临。坏证遗忧与宗社，捷书分喜到山林。擎天毕竟还高手，偃月从初谬用心。客自京师传吉语，放歌不觉有和音。
戍邕溃卒导蕃夷，闻说衡湘被祸奇。群盗忍残胜业柏，六丁应护中兴碑。赭君山木渠何罪，招国殇魂鬼亦悲。早晚岳云俱汛扫，挽天河水洗疮痍。
游戏人间又一年，非儒非佛复非仙。历官甘出倚相后，序齿叨居绛老先。世难见花常溅泪，时平逢曲亦流涎。无端风月相勾引，不是先生爱放颠。
提鼇批凤霎时荣，身与浮名孰重轻。摩诘已为病居士，伯伦终是大先生。彼拳鸡肋恃朝气，此把蟹螯犹宿酲。未必颓然真茗艼，老人羞共少年争。
传闻东涧拜南宫，朝野皆忻泰道通。不比唐家超子厚，壹如元祐起坡公。官箴健论犹当续，雪月浮文不必工。十载帝城无点墨，有怀难托北飞鸿。
谢遣弓旌久掩关，十年坐阅几蒲团。老臣惫不堪将橐，丞相嗔因乞挂冠。庙算浑如孤注赌，林栖未保一枝安。暮云万叠江闽远，相见除非插羽翰。
用世文章莫太高，空言讵有补丝毫。呼来谁遣批黄敕，谪去何须著锦袍。齿耋自应陪九老，诗低不足列三豪。仆家梦得无标致，爱说玄都观里桃。
闻说朝家念履簪，朵颐安肯学羊斟。批涂曾举词臣职，芹曝终怀野老心。晓镜鬓须难染摘，夜檠手口尚披吟。世间蚓窍更鸣和，未识王孙半岭音。
久抛弓冶作耕夫，故步人犹记铁炉。已老安能歌竞病，从初不合识之无。房帷那复伶玄妾，部曲惟余颖士奴。春暖小车时一出，绝胜朝士典西湖。
麾下偏裨尽拜侯，执俘已漆月氐头。饮江马去黄旗捷，巢幕乌来黑眚收。上不解衣常北顾，公宜归衮勿东留。几时四野狼烟息，烂醉花间秉烛游。
曾厌承明儤直劳，中宵麻卷揽衣操。退闲久已袖双手，老懒渠能注二螯。云水生涯今易足，人天供养昔非饕。三家村未闻戎捷，但见樗翁又出遨。
列城若个是张巡，拊髀方思志义臣。怀印绶亡多委郡，援鍪弧死更无人。肆鸡竿赦还迁客，出褭蹄金聚散民。待得玄冥解严了，东皇太乙又行春。
光尧仓卒幸山阴，或者譌传跸再临。长算决于春思殿，捷书来自杀胡林。奔逃尤甚骑猪窘，惩创从前饮马心。强作凯歌殊下俚，不如商颂有遗音。
雪埋磴道古坛夷，畴昔兹游境绝奇。石上犹存周故辙，山尖难访禹残碑。云开天柱峰虽出，血作陈清水可悲。帝赏战功无吝色，定分宝枕疗金痍。
占断溪山不纪年，俗开谤道是呆仙。马迟甘殿他人后，棋劣常输敌手先。饥咬菜根美熊掌，穷烧柏子当龙涎。可怜陈窦无精识，欲以绳维大厦颠。
祲扫青山峡，功高赤壁矶。只宜奉头窜，莫待剖羓归。
粝食忧民瘠，茅庐念士寒。一生怜此老，错把两眉攒。
诸老云台上，人人画一筹。奈何令退士，长抱杞人忧。
昨朝捷旗至，明日警书驰。避殿犹如故，来庭定几时。
臣繇贺捷表，臣结中兴碑。亘古雄辞在，于今老学谁。
客骇蒙倛面，儿扶痀瘘身。有时临镜问，此老是何人。
溪水拍浮满，野花红白多。老夫被牵率，信步出鸡窠。
饮狂插红杏，醉倒藉苍苔。董子窥园出，庞公上冢回。
邕题碑板富，郊因诗句穷。濡毫乏精婢，随马有奚童。
倦揽今书尺，时将晋帖看。殷生与宰相，一体问平安。
问讯南溪水，韩张泛几回。侍郎何处在，司业有孙来。
进由孤士列华簪，曾对薰风和舜琴。资善礼行貂竖肃，议郎疏出马群瘖。畿民犹说张京兆，宫媛皆知李翰林。麾去招来关气数，浩穹于此本无心。
蔡公遂委笃，朝野共歔欷。子不税冕去，王将以衮归。风涛如此急，人物眇然稀。自古难全传，今无一可讥。
磊落多奇节，源流自父师。力扶举幡士，显拒卖珠儿。无复金瓯覆，空令玉钺悲。太常谁议谥，可不采吾诗。
昔任高阳里，登堂执束修。深知二郎故，曾接两翁游。面棘新班峻，然藜旧话休。空藏笥中帖，世世宝银钩。
信上多人物，华宗谱最蕃。遥遥忘世胄，仆仆傍谁门。眼毒偏奇中，心灵每预言。秃翁无阿堵，何以赠南辕。
诲子如陶母，持身比伯姬。携扶同出峡，侨寄未还枝。阡有时而表，魂无所不之。一端差慰意，徐字与杨碑。
短后衣装腰宝刀，空言无实世滔滔。掉齐虏舌何其易，斩郅支头岂不豪。异代武夫犹夺气，当时文吏苦吹毛。汉廷谁是持衡者，只罪邀功不赏劳。
罪己纶言徧九州，桑榆虽晚尚堪收。下山东诏争扶听，读奉天书有泪流。加霍嫖姚冠军号，拜车丞相富民侯。崆峒麦熟无人刈，何日王师且少休。
天堑犹艰限臭夷，江边蚌鹬久相持。昔珠帘阁俱清野，今琵琶亭亦浚池。户万八千封作么，计三十六走安之。平生师慕尧夫者，老去无端也皱眉。
生长承平玩细娱，变兴仓卒不支吾。轻裘太守抛铃下，宝玦郎君泣路隅。谍报长驱殊未觉，经书大去可胜诛。世间果有桃源否，千载无人更问途。
旦旦寻斤杰木衰，艰危深动听鼙思。赐龙墀对询韬畧，复雁门踦建义旗。古有轝迎聋主簿，今谁卧载膑军师。不应在野无贤隽，林密山深世未知。
魁柄推移偶属渠，可堪一掷付狂疏。文中子处无熏染，桑大夫边窃绪余。痴物汝为何等相，纤儿吾惜好家居。时人悮把朱崖比，若比朱崖尽欠书。
不知边信近何如，但见朝朝发虎符。河北几于九节度，漠南奚止五单于。黑天肥瘗犹存孽，红贼巢荒尚有雏。安得四方皆猛士，旄头扫尽一尘无。
晋士材疏辩舌优，俗虽虚诞尚清修。可容卿等数百辈，亦过江来第一流。元老纵然挥玉麈，七贤已有执牙筹。后来灵宝真儿态，书画惟凭夺与偷。
战鼙非起自渔阳，到寇皆由偃月堂。相国裘虽来贺捷，蚩尤旗尚未收芒。厨车古有刑都市，宝剑今谁请尚方。莫倚圣朝家法恕，前卢后蔡亦投荒。
世乱朝危节少全，鲁公大义薄云天。悯忠亲以舌舐血，骂贼尸犹爪透拳。曾饵仙丹元不死，求容鬼质岂其然。郎君自有翘材客，焉识堂堂父执贤。
往年群玉顶，典领偶然同。我去如廷秀，君来似放翁。周聃驾牛出，鲁叟感麟逢。纵有招魂些，谁为寄浙中。
虽云钩二府，终未到头听。密勿多中赤，淹留了汗青。谗能离主眷，史果有天刑。太息崇儒世，申公不在廷。
历代名书画，中原古鼎彝。不教萧翼看，常怕米颠知。此物空盈笈，何人与掌匙。贵无它嗜好，焉用太清为。
向来种花地，曾与五夫邻。有客我同姓，见君如故人。赤身穷至骨，碧眼妙通神。且问两元老，何时定秉钧。
大江已浪头白，中原未枣儿红。折北不愁春水，吠南何必秋风。
巧发过如虿毒，困鬭尤防兽穷。老种有骑河语，小姚无劫寨功。
师整亦劲敌也，将能彼有人焉。国老可当十万，儿辈止消八千。
石天祠有烟焰，游帷观亦腥膻。小龙子入于海，老仙翁飞上天。
金骑越天堑至，水犀破雪浪回。儿单于鸣镝走，父令公免胄来。
典午无蜀可也，孙氏画江守之。轻裘缓带自若，拔刀斫案不疑。
芈姓公子哀郢，黍离大夫悯周。杜云野老潜哭，谷谓寒儒浪愁。
四野有农复业，三边无虏游魂。作烘虱诗和友，把相牛经教孙。
但见盈城盈野，谁能去食去兵。山东河北卷土，江右湖南失耕。
挟弹飞觥迹已陈，赏心事去负芳辰。数经风雨花尤厄，试说关山柳亦颦。人到苍皤方觉老，天无红绿不成春。近来未有池塘梦，谁道先生意尚新。
吹去飞来似有情，禁烟时节徧春城。比毡铺径何其窭，拟雪因风得许清。阅武活残儿命薄，章台走倦尹才轻。满池无处看金鲫，闲猗朱阑听唼声。
无论晴及雨，岁岁到寒原。下马陵如故，书麟笔不存。心灯长在世，谏笏尚传孙。毫发皆翁赐，难忘罔极恩。
闻道江乡吹战尘，叵堪鼙皷震于邻。荒城少有飞花处，高冢多无擘纸人。沙塞榆枯难取火，玉关柳少化为薪。遥知玉座焦劳处，闲却龙舟阁水滨。
蜀女羞施粉，轻装爱淡红。抹涂尚年少，膏沐为谁容。
范公蜀西曲，陆老剑南诗。子美渠曾道，渊材辈岂知。
莫惜千银烛，频添两玉瓶。不须擂羯鼓，花睡未曾醒。
一种秾纤态，三郎未必知。浪将妃子比，妃子太浓肥。
神女漂红者，颠姨发赤然。年年吹洗了，未必恕今年。
恰见如丹粒，俄惊似紫绵。山翁无供帐，只就落花眠。
地行臣耄矣，稽首告天公。藉草千场醉，留花十日红。
昔委荆榛谁起废，今增轮奂不为奢。微神通力营经藏，须海潮音转法华。况有紧帮王打供，岂无长者子倾家。此行非作衣钵计，饶益尤多等算沙。
晴旭常难保，春寒未易禁。锋交马旋泞，室毁燕巢林。民望兵如雨，人言潦属阴。何当抉云雾，放出太阳临。
不但亲传亦鲍参，妙年青乃过于蓝。一斑昔已窥而见，三顾吾何德以堪。之子凤兮真有种，汝曹犊耳可无慙。自嫌老病难留客，只伴樗翁数刻谈。
天寿斯文嘿护持，区区二竖莫儿嬉。炊糜足以留佳客，啖面贤于聘上医。渴见紫芝常入梦，共游黄蘗屡愆期。溪边雨过春泥滑，借问门前裹饭谁。
众闻鸣镝惊麕散，独奋空拳跃马迎。嚼齿骂声殊未绝，归元血面尚如生。睢阳合祀无南八，河北诸城有杲卿。可惜援师来已晚，当时巷战只州兵。
去岁相过寂寞滨，心如符券迹参辰。骨香万死何曾腐，膝屈千生不复伸。哀仲行诗谁续古，补中丞传岂无人。短歌虽愧招魂作，或可留传达史臣。
雌燕营巢切，鸣鸠爱子均。荆练孟光饰，玉雪敬姜身。女史无其匹，宗姬有若人。里中多作诔，何况忝朱陈。
矫俗非崖异，诛奸似刻深。世无爱才意，天有不平心。陋巷贫犹乐，孤坟死尚吟。绝怜蔚宗史，未及共研寻。
我与蒙倛相类，君似季咸而非。老子曾传口诀，道人勿泄天机。
希夷所见良是，麻衣之说未然。几人能急流退，这汉即平地仙。
奋雄何勇猛，取履若儿童。眇是沙中帝，不如圯上翁。
绝顶风吹酒，中流浪骇舟。参军颠落帽，处士悔科头。
跸移退保一隅偏，幅裂才余半体全。恰见测圭营洛邑，忍看披发祭伊川。胡行如鬼无逃地，帝剖为羓得罪天。直待健儿归洗甲，补还几觉北窗眠。
东汉高士后，晚唐先辈家。聚萤十年读，中鹄一毫差。昔有人还贽，今无佛雨花。水南士渊薮，弹铗不须嗟。
与人尤严师友，名世不在文章。既是来从颜巷，如何去傍刘墙。
清漳古佛竺国，尚书令鲁郡公。始信十年夜读，不如明月春风。
君去民称颂，吾州录事廉。平心决蛮触，恕笔谳髠钳。守法仁人勇，持身处女严。城中旗榜盛，不欠恶诗拈。
日三百颗沃馋涎，肘后丹方勿浪传。晚与放翁争旷达，荔枝颠向海棠颠。
思莼羹豉辞京洛，为海棠花客剑川。帝悯后村翁老病，即家除拜荔枝仙。
夹辅曾调鼎，分忧屡建牙。虏犹闻范老，盗亦说宗爷。公晚参黄蘗，人痴望白麻。临歧却荤茹，应怕念头差。
已老乌衣巷，何心虎节门。予宁无可毁，公尚有流言。客散翘材馆，樵窥独乐园。空留殿后者，头白赋招魂。
昔有罴当道，今无雀可罗。憗遗公已矣，殄瘁国如何。末句拈花笑，前知曳杖歌。晚交惟赵子，曾作诔文么。
受学龙图老，于今五十春。常为惊坐客，不比扫门人。荐我烦金口，酬公盍漆身。自怜双鬓秃，扶惫演恩新。
参寥灯一点，不审是谁传。晚识纲书记，元来在汝边。
和靖肘后诀，不曾埋土中。烦师试寻看，寻得报衰翁。
社友携诗访，怜予满面尘。么么今出局，不是社中人。
邂逅曾倾盖，殷勤许制铃。荣枯一炊黍，聚散两浮萍。方喜占郎宿，俄惊陨使星。遥知华表路，新种短松青。
昔我如冰冷，惟公独岁寒。杯难洗马鬣，箧尚宝龙团。吟笔兄谁和，调琴予忍弹。蟇陵百余里，欲往愧衰残。
安知先长老，不是昔勤公。尔有五七字，今无六一翁。
入佛名无本，归儒字浪仙。韩公虽稍黠，不晓句参禅。
老欠人书债，惟公幸恕之。不逢斲窗处，即值揽衣时。胆薄书行诏，才悭倚合诗。自怜双鬓秃，犹忝属车随。
久别番君国，山川远间之。惟应残梦里，壹似旧游时。方草淮南诏，难酬渭北诗。都忘今契阔，但记昔追随。
无情莲炬剪将残，有样葫芦画不难。尽笑翰林麻草拙，谁知老子布衾寒。
十年前已卜菟裘，老恋君轩不自由。衰飒秃翁垂八十，四更烛下作蝇头。
秀师罪我当犁舌，贺母嗔儿欲吐心。老去未偿文字债，始知前世业缘深。
搯肾搜肠极苦辛，先贤曾叹费精神。瓣香重发来生愿，世世无为识字人。
角门闭了晓方开，坐撚霜髭尽雪灰。纵有浩然堪共直，法严不敢唤渠来。
忆昔初寒已拂衣，当时曾悔出山非。而今老去都忘了，开尽荼梅尚未归。
才薄何堪草两麻，封题进了鼓三挝。平明掣锁无公事，闲看金鱼咽落花。
上水船须寸寸挨，摩挲空腹愧非才。热瞒舍下痴儿女，道是先生视草来。
追陪豹尾恰逾年，刘叟安能望邓先。圣主忧贤勤召对，诸公祖道羡登仙。降庚寅岁虽相似，雌甲辰旬守自怜。风雨满天春水阔，不知若个是君船。
手写八诗寄，耳聋三日惊。何须论句法，年自让吾兄。
浪说无文字，楞伽面壁看。元来有怀挟，一世被麤瞒。
无尽谈空学，纵横胆似天。如何兜率说，不肯许他禅。
寥昔十年字，新今百八篇。男儿自传世，何必托彼传。
僧句多枯槁，舟公锦绣堆。如何涉吾地，咄咄逼人来。
勤本小家数，韩欧大秀才。二公需作料，勾入集中来。
考详往事炳蓍龟，精论微言训戒垂。度赞元和中兴业，征开贞观太平基。览披贤似铜为鉴，顾问谦然木就规。孤远谀儒叨执卷，白头两和缉熙诗。
勋华嗟已远，最近莫如唐。祖禹忠于宋，云周监有商。虽然张万目，终未立三纲。贞观初勤恤，开元未怠荒。录忘曲江献，镜惜郑公亡。节镇私斋钺，兵权假贵珰。甫闻平夏蜀，寻又失河湟。历历前朝事，惓惓治世防。几年藏秘府，一日进华光。主圣勤稽古，臣愚值彻章。重瞳悉该贯，呐舌愧精详。前接夔龙武，后陪鹓鹭行。舜歌奎宿灿，镐宴木天凉。凤夸分新焙，鱼须出尚方。玉骢五花白，宝带万钉黄。内酝沾宣劝，朝衣惹御香。染濡乏才藻，赓载仰明良。拔擢由民伍，推迁侍帝旁。荣犹恋旃厦，惫不任簪裳。尚念申公老，非如贺监狂。
去春蒙尹召，曾一泛湖光。和靖应相笑，君房有许忙。
占断一房居，矶边足钓徒。如何贪出世，亦典了西湖。
昔把钓竿垂，今拈拂子挥。矶边沤鸟问，师出几时归。
孝谨亲颜悦，端严妇德修。鹊桥犹纪节，鸾扇忽惊秋。鲁笔王姬卒，湘弦帝子愁。愿言宽圣抱，已返蘂宫游。
甥馆恩通内，妃茔诏卜邻。来应自仙佛，去尚恋君亲。望送龙绡湿，封崇鹤表新。不能秉彤管，羞愧作词臣。
当年临镜学施朱，不信人间有彼姝。瞥见内家眉样别，回看镜里是村姑。
城郭依稀人物改，桥边感旧一销魂。小童子已成黧黑，久寓公惟见子孙。耄矣千丝羞览镜，去之三纪尚攀辕。当时手种花无数，问讯而今几树存。
毫挥万字思如泉，曾映金莲读奏篇。藜杖方燃芸阁上，叶舟忽傍钓台边。诗成渭北空相忆，谋寝淮南恐未然。君去吾当从此逝，未知握手定何年。
端平初偶忝朝班，亲见仙枝折广寒。揭晓名高推虎榜，凌云赋奏动龙颜。烹桑犹记攻京尹，谏草何妨上史官。膜外浮荣姑勿论，长留公是在人间。
帝悯龙钟许放还，梦魂尚记侍威颜。难陪贡禹王阳后，犹在申公辕固间。昔领群仙上蓬岛，今为居士老香山。痴年八十官三品，不欠浮名只欠闲。
叹惜三良尽，龙钟一老存。瓜稀悲摘蔓，豆泣惜同根。梦句空遗恨，连床不践言。奈何令杖者，要绖向寒原。
向来造诣极深醇，土苴浮名贵重身。无愧里中称正士，有辞地下白先人。大招谁识三号礼，小歛惟消一幅巾。老别亲朋犹作恶，可堪白首哭天伦。
台使方求助，征鞍倍道驰。君怀翁定省，吾念女伤悲。玉塞烽全少，金闺籍未迟。暮年怕离别，计日数归期。
忆昨端平际，烦公尹帝京。解弦三辅理，免胄一军惊。举国言尊勇，无人议敞轻。如何开济手，寂寞向佳城。
昔有颜光禄，依稀即此翁。祖传孙愈盛，官与姓皆忠。遗训言犹在，楞伽读未终。遥知空巷送，笳鼓咽城东。
银袍鹄立帝当阳，曾看天街马缀行。一鼓诸君俱作气，七襄吾老不成章。先贤肯靠三场饱，男子须留百世芳。学取侯家棋埜样，奏篇日月可争光。
上将驰齐币，元台助麦舟。乡评荣此母，治命买新丘。夫婿於陵子，郎君定远侯。嗟予衰甚矣，不及酹原头。
尊君曾索野堂吟，忽忽归舟忘至今。旧有田庐无偃仰，新移花木已幽深。远书来责订金诺，拙咏聊酬挂剑心。行尽四方垂八十，始知朝市愧山林。
重重金殿里，锁向帝王家。纵得游灵沼，何如睡暖沙。
栖非梧不憇，渴以醴为浆。回首笑鸱辈，方争腐鼠忙。
顾影矜毛羽，晴川偶泳游。不知谁打鸭，惊去不回头。
七聚惟莆最僻穷，四明狂客此飘蓬。圣门性命言犹罕，俚俗支干说未通。子术纵高于季主，吾年已老似申公。贫家无处撰车马，草草搜诗亦欠工。
去年殿上侍天颜，亲见龙墀拜敕还。瓜地我归耘旧圃，杏林君去主荒坛。春光已过三分二，寒食都无数日间。天气未佳宜且住，老来不喜听阳关。
石卫尉家先没入，黔娄生处亦诛求。客嘲未悟漫天戏，鬼瞰皆知偃月谋。不许他人分越国，预拚异日去崖州。傍观莫枉为酸鼻，鹿死无魂岂有愁。
津吏难绳束，滩船易覆翻。能除一方害，不忝二刘孙。
李下与瓜田，嫌疑谨未然。先贤监竹木，不食笋多年。
襆被囊书去，讥征市与关。姑全蔺卿璧，勿买郑商环。
机难下鸥鸟，察至见渊鱼。何日抽回去，商人愿出涂。
太守今元结，论交四十年。汝行勿前却，如在父兄边。
鼻祖耳孙同嗜好，买山世世种梅花。直从和靖先生户，割上寒斋处士家。
梅花种子无穷尽，和靖何曾占断休。若向鼻端参得透，孤山不必在杭州。
象罔得来还失了，寒斋拾去閟藏之。临行此物犹难忍，不付他人付二儿。
初祖西来但指心，大光明藏在胸襟。世间盲汉浑忘却，误向骊龙颔下寻。
天畀村翁一段奇，发函虹气贯茅茨。肯移金鼎调元手，为作玉龙檠雪枝。绝艳从教百花妬，秘藏莫遣六丁知。信庵丞相亲分付，么去花光与补之。
奉常龃龉坐刚肠，月旦评君小奉常。父子相传似孤竹，越鄞两处有甘棠。人间梦事一炊熟，宰上埋辞万丈光。曾识尊公与贤叔，薤歌吟罢意凄凉。
少君早有箕山志，昔者闻之西涧公。倾盖无堪赠程子，式闾犹记吊林宗。老夫久已植其杖，此士孰能招以弓。耄矣心知难再面，乱山千叠暮云浓。
劣知针粟大，出没似通灵。不但能膏吻，元来善隠形。
稍出床敷上，忽逃衣缝中。说文真有理，字汝曰跳虫。
汝图膏血饱，吾惜体肤伤。景略扪差快，宜师扑不妨。
觜利锋铓毒，形微胆智麤。延缘司谏领，游戏相君须。
奏篇久矣彻凝旒，谁信栖栖负笈游。新义书之于简策，微辞知我者春秋。即今未劝迩英讲，他日应烦掌故求。历数先儒多晚达，前孙明复后康侯。
古昔尊年德，今谁问孝廉。空烦推毂荐，不合相轮尖。郕叟行歌乐，台卿自志谦。嗟予老而秃，何以发幽潜。
伯姊真贤妇，闺门行可师。虽从合祔礼，似欠悼亡诗。壁已空遗挂，碑谁补色丝。嗟乎何及矣，托此识余悲。
西斋残月上窗扉，犹记挑灯共撚髭。欲见阿连惟有梦，老人无梦亦无诗。
二刘三孔萧条久，直至君家擅俊声。挥麈旧曾参宿老，吹箎蚤合和诸兄。怪来度度观诗好，闻说人人有集行。欲荐子虚无气力，津亭折柳若为情。
出久孟邻争吊贺，去迟防墓毕封茔。枕戈肯把棋消夜，落笔皆夸檄愈风。乌幕乐哉宾与主，墨衰行矣孝移忠。江东将相俱人杰，早向明时策骏功。
边邮京递近如何，警报全稀吉语多。上说君王自神武，下云宰相已安和。子方盛壮宜乘塞，吾迫龙钟懒出窝。若谒翘材问村叟，为言颜发转苍皤。
幽室朝方闭，禅房夕已虚。反虞儿草草，受吊女呱呱。石小难镌志，庵荒少送车。老夫诗与诔，泉下亦知无。
楳埜先生子象贤，向来心印得单传。谚云蜡烛真明矣，罚止蒲鞭亦肃然。执贽客多樽有酒，诟租吏少箧无钱。玺书底事催归急，不许邦人借一年。
闻道君侯欲解麾，士农攀卧共依依。野人恨作滕民晚，州牧能如结辈稀。虽有荔枝懒包贡，亦无薏苡可囊归。诸公万一询衰朽，为说羊裘坐钓矶。
老恋明时未拂衣，留行无勇惜君归。和于朝喜群芳聚，减却春因一片飞。坝岸柳禁频折否，玄都桃恐再来非。东皇太乙方行令，寄语封姨且霁威。
调发烦三郡，跳梁满四郊。欲平绿林乱，先革白茅包。清昼狐归穴，和风燕返巢。姑行龚遂策，不必待锋交。
忆与南宫共说诗，伤心岁晚故人稀。昔如幽谷鶑相友，今作辽天鹤独飞。绝喜王家生福畤，固应米老有元晖。不须更傍人篱落，名父亲传夜半衣。
举子穷通占得失，词臣进退系污隆。拾青伊辈俱腾上，饮墨夫谁不热中。有太学生笑韩子，为西昆者谤欧公。他时陆氏庄相望，始验先生造士功。
几度书来说乞身，果然跳出软红尘。推黄粱枕了无梦，对紫薇花他有人。杜老诗犹怀主相，瞿昙法贵等冤亲。竹君樗叟俱强健，天遣相从寂寞滨。
万驽骀里一龙媒，朝发瑶池暮玉台。介甫尤称原妙质，资深亦叹轼奇才。席前宣室思渠久，帆近蓬莱作么回。此去不应重谪堕，海山笙鹤待君来。
方喜燃藜向石渠，岂知仅拥两轮朱。非为郡失好太守，便恐世无行秘书。酒渍双鸡惭薄薄，表论一鹗谩区区。即今交道尤难恃，试问原头几素车。
平生最受鲁公知，手简才翁语极悲。海内奇才都有几，世间瑞物不多时。君归上界骑麟去，客过新陵下马谁。笔秃无花衰久矣，可堪拂拭作铭诗。
溪上人来暮叩关，殷勤一纸报平安。甘泉宿老求闲局，苦县仙人有废坛。拜敕定披新紫氅，榜斋应许旧黄冠。冰衔怪得缄题异，自起呼童剪烛看。
病索人扶乃寝兴，高楼咫尺少曾登。思悭惟有吟差长，睡少方知老可憎。榾柮成灰犹凛冽，茅柴似水亦瞢腾。暮年临履常兢战，未敢荒唐说葛藤。
汗血早曾空北野，苍颜晚始对南廊。风云志懒功名左，月旦评佳意味长。玉镜相从归吉兆，锦衣不待拜高堂。吾铭未必堪传远，留与贤郎自表冈。
少也矜华整，俄而扫艳秾。吾常才道韫，汝竟妻南容。薄味宁蔬素，流芳欠管彤。伯兄与邱嫂，净土必相逢。
谢公早有远志，陶子晚知昨非。帝允我乞骸疏，汝见吾衡气机。
还笏去矣休矣，加璧其然岂然。人间有痴顽老，天上无愚懵仙。
大绛县人五岁，小鲁申公二年。楞严已难笔受，尚书尚可口传。
年八十官三品，酒一斗诗百篇。羽化尸解等耳，宫锦渔蓑偶然。
新贵九迁三接，故交百不一存。老子进爵曰子，小孙娶妇生孙。
傍人贺我过省，此老矍然失惊。不曾西山纳卷，如何南宫奏名。
早退似见几者，晚缪可追悔哉。已戴华阳巾去，肯扶灵寿杖来。
竹林下沈酣者，洛社中起舞人。与籍糟汉通谱，是灌花翁后身。
红绿各萌春意，朱紫争叙年劳。锺馗七老八大，无人与换蓝袍。
心炎宠辱交战，骨朽是非乃公。物议粪土伯始，史笔芳馨两龚。
慕赤松子辟谷，学黄冠师餐霞。更无半空鸾鹤，何异深山龟蛇。
泛爱亲疎平等，任吟古律不拘。武公耄犹戏谑，白公老尚嗫嚅。
苦言玉座常追忆，坚卧蒲轮未易招。昔喜凤来韶石奏，今愁鼇去海山摇。覆瓯望绝民无福，亡鉴悲深帝辍朝。欲向蟇陵沥巵酒，荒烟衰草路迢迢。
长公宿草几番春，犹幸天留一颍滨。士欲捧盘定盟主，上看折槛记忠臣。翟门昔有张罗叹，徐墓今无挂剑人。夫子雅言武公谑，寻思一一可书绅。
汉唐科目各招延，中者端如拾芥然。明水赋曾拘八韵，大廷策亦限三篇。窃窥古调谐轩律，留取高吟和舜弦。圣代作人添舍法，祝君走马止三年。
向来思钝费冥搜，不觉呻吟到白头。曾与迺翁分雪案，今看吾子突烟楼。晚多借月留云作，却悔升天入海求。大有英才被诗赚，岂如黄册取公侯。
拨尽寒灰转凛然，抛书数息煖丹田。蛩吟近作胜前作，鲸吸今年减去年。薄粥聊糊鲁公口，重裘犹耸孟生肩。几时风日妍和了，乱插山花藉草眠。
坊表犹元老，郊恩自复斋。美材淹选部，拙宦忤铭台。尚意冰衔改，安知玉树埋。吾衰阻临穴，挽友想余哀。
只手经营费拮据，十年栽接稍扶疏。犹嫌桧柏纯苍翠，白白红红间数株。
陶子经丘又寻壑，庞公上冢亦携家。可怜春事今年早，落尽桃花落杏花。
渴饮茅柴不计杯，有时跌倒在苍苔。松风浩荡俄吹醒，安用龙巾拭吐哉。
叔季词人杂雅哇，喜君诗卷美无瑕。朋侪却走避三舍，句律斩新成一家。肯学小儿烹虱胫，要看大手拔鲸牙。村翁岂敢持衡尺，直为痴年两倍加。
君豪自合相推逊，吾老犹堪共切磋。有许奇奇并怪怪，直将少少胜多多。风人所作葩而正，治世之音乐以和。他日薰弦要赓载，勿为处士五噫歌。
许奉太夫人以往，欧迎大君子而行。无慙当日四门祖，起敬同时六馆生。反哺儿怜亲老大，将雏翁喜世升平。刘诗未必如韩笔，聊见临歧折柳情。
脱发纷纷雪满簪，逢春非复少年心。旋分菜把来穷巷，遥忆花枝满上林。寒拥絮衣看谒懒，老耽绮语业缘深。竹居东道风光主，乞与甘棠蔽芾阴。
境与潮阳接，传闻盗已平。丁男无转徙，弧卒有来迎。东作千村急，南官几个清。廉材遗训在，努力继家声。
奎画煌煌天上来，遥知系马向堂阶。官衔怪得清如许，文馆虽然冷亦佳。尚论乡先宜合祀，旧传潮学各分斋。未应久作诸侯客，帝有薰琴待汝谐。
柴门病后少曾开，今日人扶出郭来。君奉潘舆贫亦乐，我贪汉橐老犹呆。明师不患无高弟，大匠何尝有弃材。若见蓬仙烦问讯，掉头一去几时回。
贱臣通金闺岁，先帝凭玉几年。韦曲桑麻如旧，茂陵松柏参天。
恰则垂髫两髧，俄然揽镜千丝。昧老聃守黑义，动墨子染白悲。
昔似子期善听，今如祈父不聪。怕有学人问话，向道老僧害聋。
射虱心法未亲，读蝇头字不真。顾我八十余老，见公两三分人。
存三四齿皆碎，落第二牙尤衰。渠能更斫鲸脍，何不姑食肉糜。
萧詧数步闻臭，荀令三日犹香。老子年来鼻塞，不分鲍肆麝房。
客来怕折枝揖，诏下尚扶杖观。佩吕翁一瓢易，悬季子六印难。
七窍岂堪频凿，百骸渐觉不仁。若非右臂作字，迺公已是废人。
识郑尚书曳履，嫌高将军涴靴。难伴小儿上树，且饶跛子看花。
假合幻躯难靠，夭寿定数孰逃。屈子大招奚益，渊明自挽最高。
帝率耆英入社，攀留穷鬼忘年。华胥国在吾宇，桃花源有别天。
老丑难瞒青镜，纯白不生黑丝。露顶秃鹙堪笑，垂头病鹤可怜。
海潮音入佛耳，薰风句达帝聪。我已阳喑不语，君无借听于聋。
薄雾乍舒乍卷，空花是假是真。昔曾有刮膜者，世岂无明眼人。
谨守三缄晚嘿，仅含两齿早衰。先贤食粥乞米，呆汉炊沙作糜。
纸帐参梅花观，铜彜炷柏子香。适梦游旃檀国，觉来元在禅房。
竹马恍曾聚戏，金鱼从美外观。随柱史青牛易，骑吕仙黄鹤难。
掇英可以忘忧，采薇可以求仁。忙杀遮西日客，愧死攫白昼人。
舍车出郊步屧，系鞋入院不靴。未妨扶九节杖，似曾踏八花砖。
谁能遯而无闷，吾非恶此欲逃。林下寂寂人少，花间累累冢高。
时节浇松近，人家擘纸归。但知题墓好，不笑乞墦非。
原沉向九泉，推死已千年。有水皆争渡，无村不禁烟。
老人七十八，佳节一百五。丁宁海棠花，更可数日不。
唐朝知制诰，多付与诗人。岂有飞花句，虚为起草臣。
只靠诗娱老，安知病著身。不能系白日，且可买青春。
向来称合老，归去作园翁。须发已华皓，紫薇药应红。
村酒家家熟，溪船处处通。香山妄分别，学士与谁翁。
轻薄坠鞭子，清狂谒水生。如何唐老杜，也作丽人行。
秧愁晴暴死，花怕雨摧残。野老非常惧，天公不自安。
乐岁何尝饱，春阴忽又晴。一之其可再，四者每难并。
雨似黄流决，云如黑汁翻。未言丰九扈，已觉饱千村。
周匝荒原徧，延缘断港通。马鬃渠有力，龙骨尔何功。
鲑菜馌耕者，鸡豚赛社公。不闻车轧轧，但见鼓冬冬。
少日鱼同队，中年雁失群。宁师楚胜舍，不羡洛机云。春梦谢池草，冰衔汉合人。向来麾节处，尽说小冯君。
昨日传修觐，明朝说祝厘。予归宁悻悻，子去亦迟迟。已草引年疏，重吟听雨诗。如何无一字，端的报来期。
匝地无人管，逢春作意开。得非回合浦，又似下瑶台。点点垂鲛泪，累累夺蚌胎。主君休爱惜，曾累伏波来。
族谱康成裔，先儒谷叔孙。汉廷无表荐，鲁壁有书存。莲幙翻留滞，萱堂废凊温。吾衰慙宋玉，不解赋招魂。
倦后入蒲龛，欣时出草庵。偶圆灵照话，亦于善财参。
扪萝伏虎岩，把钓斩蛟潭。偶有樵夫过，呼来与共谈。
昔与二龙友，同寻九鲤祠。百身何可赎，一老偶然遗。
二客如龙虎，同登蟹井颠。吾今成聱叟，渠久作飞仙。
江月射双眼，岩云飞两眉。自是上饶一团和气，点化自家方寸真机。能落笔作泣鬼神之诗，能坐石下烂柯之棋。千人万人，瞻礼不已。笑骑白鹿，独步天墀。
骨气已神仙，玄圃挺生贤。面上四时春，心次一壶天。人皆就法门栋梁上踔他光景，我道隷轩高士志趣飘然。若也未知涯涘，为君指出言诠。丹成若未归蓬岛，且结溪山风月缘。
龙章凤姿，既非嵇叔夜。燕颔虎颈，又非班定远。机鸣籁动，听其自然。虚心何物，何增何损。花满一壶春色好，半班顿露与人看。
万丈崖头立一梯，百丈竿头垂一手。绵团裹铁云包月，麒麟海里翻筋斗。回天拓地立教门，斩新气概鼎乾坤。倪王人指碧溪水，尽是渠侬无尽恩。谁乎，冲靖之上足郭信叔者也。
和风满面紫芝春，双脸常如酒半醺。法箓把除符券柄，宗门立尽栋梁勋。凤冠夜戴琼林月，鹤氅朝披玉洞云。自是神仙真气象，多生曾是薛真君。
奇花两朵香一炉，片心无事便清虚。壁头有琴床有剑，浩歌梵曲声虚徐。物外志趣本不俗，山轩清胜万事足。自劝之酒三两杯，无争之棋三两局。
月移花影来窗外，风引松声到枕边。长剑舞余烹茗试，新诗吟就抱琴眠。酒醅初泼青螺髓，香篆常烧紫马鞭。九曲溪头冲佑观，清虚堂里有神仙。
惊秋镜里鬓边星，到处溪山皆洞庭。怒雨打莲欹沼绿，颠风掣竹过墙青。趁船紫燕辞芹渚，缩颈白鸥眠蓼汀。荷笠欲寻懒翁去，带些爽气入疎櫺。
懒翁老白结忘年，秋入淡烟疎雨天。醉把黑甜圆个梦，时将草圣放些颠。杖藜还尽溪山债，杯酌结交风月缘。梭督青童驰讷椠，鳞烦紫吏馈雄篇。金华都似一楪大，却贮两枚诗酒仙。
旋开白酒买莲房，满泻桐膏炤玉缸。月女冷窥青斗帐，风神轻撼碧纱窗。公疑我是今皇甫，我恐公为昔老庞。醉后唾珠粘纸面，笑将笔力与人扛。
渊明归西天，不作东林社。不见张昌宗，无人举此话。谁家栽绿荷，薰风漾碧波。波底水晶空，化出玉姮娥。嫣然冷无语，冰肌卧晓雨。东君如夏日，此花不受暑。一点天然香，随风入画堂。折之置坐隅，窈窕弄玉郎。忽然心绪变，如覩佳人面。寄语明月楼，莫贮双飞燕。
八两日月精，半斤云雾屑。轻似一鸿毛，重如千枰铁。白如天上雪，红如猩猩血。收入玉葫芦，秘之不敢泄。夜半忽风雷，烟气满寥泬。这般情与味，哑子咬破舌。捧腹付一笑，无使心脑热。要整钓鱼竿，再斫秋筠节。
手持一枚寒水晶，十指击戛如玉鸣。曲弹白雪阳春调，调有高山流水声。松梢鹤唳恰夜半，寒烟寂寂风泠泠。纸衾瓦枕冷如水，展转无梦睡不成。起来搔首抚一阕，吟罢满山秋月明。
神童之貌清且奇，神童之道传希夷。入室三年丹已熟，肌肤绰约光离离。结缯自覆有余乐，晔晔紫芝堪疗饥。跳入壶中人莫见，朝游五岳暮瑶池。有时混世来尘境，短发鬅鬙满面垂。顷刻龙蛇生笔下，为将高兴寄新诗。我疑虚静乐山水，来归旧隠挂冠緌。愿策浮云飞碧落，致身绛阙长相随。
神童天纵何聪明，十幅一息增荣名。若非唐朝李太白，靖通真人当复生。击石轰雷惊四座，宝卷拈出安群情。八卦五行有妙用，金丹大药自然成。布衲蹁跹贱罗绮，银钩婉娩鬼神惊。仙山便好留仙佩，何必蓬莱顶上行。
高怀落落如可羁，芳辞葳蕤谁摘奇。我独一览如醉痴，恨不快覩紫芝眉。望美人兮天一涯，面不相识心相知。青牛不跨策蒺藜，金波停饮忘醇醨。句高耿耿横虹蜺，列星北斗不敢辉。玄猿号木骥缩蹄，霜鹘挛翼鬼神悲。天籁自鸣非嘘吹，肯与蛙蚓湫污泥。何当握手谈玄机，蟠桃未熟香难期。金牌玉字空陆离，碧云谩锁骞林枝。谪籍尘寰辞玉墀，凡埃俗气非所宜。世缘未了如沸糜，徒将姹女媒婴儿。丹霄玉诏何时飞，青鸾久约宴瑶池。他年骑鹿相追随，玉笥山前同采芝。
一点红尘惹人心，蘂珠殿上堕遗簪。当时同降瑶台路，祇是于今彭鹤林。梦到人间不知退，夜夜窗下调玉琴。笑指神霄归未得，绛阙清都烟霭深。
螓首蛾眉天上人，不知何事到红尘。神霄蘂笈今谁侍，紫府琪花不敢春。无梦去陪王母宴，前生多是紫虚身。寄言寻取蓬莱路，风送双鸾上太旻。
金丹大药妙无穷，一点丹头内外红。真汞真铅才入手，片时伏虎活擒龙。黄公聘入丁公舍，巽位吹嘘九转功。十月胎圆坎离外，紫云飞出玉炉空。短褐包巾满廛市，寻草烧茅烹药柜。自己三黄及四神，谁知安灶烹炉意。纸袄麻衣要隠山，餐松饮水守饥寒。日魂月魄空呼吸，到底方知入道难。黑山山下鬼窟里，背曲头垂口流水。梦中梦见梦中人，几时待得硫黄死。薄福痴人不断淫，尾闾闭了采他阴。元精摇撼无墙壁，错认黄泥唤作金。容成三峰学御女，采精吸血兼服乳。大道本来无阴阳，劳形著相徒自苦。叩齿吞精咽气声，辘轳空动髑髅形。妄将口鼻为玄牝，谩说金精肘后盈。鼻头闭息空画餠，几人日中逃得影。客风邪气肚中鸣，安得长灵砂在鼎。参禅见性契真如，莫道无心便靠虚。悟了不行干智慧，千崖万壑涉程途。多少老儒学周易，岂知太极归无极。忘形便欲任天真，只恐春归草无力。明教专门事灭魔，七时功德便如何。不知清净光明意，面色痿黄空自磨。胡氏阳山一果祖，九返庄严皆妄语。手执金环运三车，阿谁飞上金天去。更有持斋四果徒，九曲江头下铁符。乳香烧尽难成佛，精血元阳搬运枯。三千六百旁门术，开顶缩龟习定息。存想丹田炼五芽，吐故纳新虚贵力。礼塔焚香诵藏经，更能拜斗与瞻星。吞符饮水专持咒，恁地如何得道成。注想按摩八段锦，嘻呵六字拘兴寝。若要还精补脑时，除非一盏醍醐饮。双眼遥思运顶门，戏言日月照昆仑。那堪又见圆光现，便指天尊与世尊。眼本无光人妄想，耳本无声那得响。上有大渊下泓池，妄指中黄忍肚饥。空按周天行封数，几能识得真龙虎。若识真龙真虎人，了得向上一条路。暗把箪瓢服小便，吐吞涎唾作珠圆。鼻头流出两条涕，便敢呼为玉筯仙。说尽存三守一底，九年炼丹思想里。忘却家珍向外寻，百年做个阴灵鬼。天门枸杞与黄精，豆杏姜椒白茯苓。未委地仙成也未，皮焦肉腐可怜生。斋醮关宣歌梵曲，分环破券受科录。不识天心两字真，口会三光符水熟。袖中雷印吓山精，手把杨枝学隠形。此心本是通神藏，一念差时万状生。此身身外皆隠物，此心心外皆妖术。身里真心心里身，不在中间内外出。这些金液大还丹，自从元谷至泥丸。抽添七返无多事，草木无心天地闲。真根真蒂结真酥，真鼎真坛真药炉。阳日起头阴日积，分明阳火与阴符。半亩丹田种金粟，一朵灵芝香馥鬰。铁牛哮吼入绵厨，木马奔驰跳金屋。乾坤二八结丹砂，满鼎溶溶白雪花。提住龟蛇归两手，山中玉兔化金鸦。还丹有诀知音少，汞龙铅虎凭火候。三千刻内结婴儿，调和温养终无漏。遍体浑如一片琼，寒蟾光照玉壶冰。顶门夜半雷声吼，匝地清风神鬼惊。天上人间真妙诀，谁敢天机私漏泄。须是英雄大丈夫，了然胸中无一物。一阳才动大丹成，片饷工夫造化灵。祇恐南宫录姓名，醉骑白鹤朝上清。
天下武夷兮第一山溪，升真有洞兮大王天柱交相齐。不知何年中秋兮玉帝赐宴会曾孙，幔亭结云霞兮彩桥跨虹霓。欲访仙迹兮搜剔地灵，溯洄乘舟兮陟险杖藜。身轻欲生羽翰兮扪烟萝而蹑天梯，下视人境杳邈兮但见乱峰参错相高低。龙洞通天池兮岩鹤舞双翎，铁骨藏玉匣兮玉蜕和香泥。月浸观音石兮恍有金身现普陀，风号玉女峰兮疑是湘江虞妃啼。仙馆学堂兮闻书声，丹炉茶灶兮晓烟迷。船架半壑兮使星会泛河汉归，机留古洞兮天孙去作牵牛妻。棋盘开岩石兮钓台瞰晴川，岩有虎啸兮窠有金鸡栖。狮子伏岩兮耀日气犹鲜，仙羊化石兮眠云青草萋。大小藏蕴灵异兮下有龙湫水泠泠，一线天通九有兮旁有风洞凉凄凄。翰墨罗列兮因之生兴，廪石高贮兮可以忘饥。红尘迥绝兮山中发兰桂，神仙何许兮云间闻犬鸡。茶洞幽窅兮悬崖飞瀑布，桃源深邃兮沿流得径蹊。有人卜居大隠屏兮学宗周孔事盐虀，但见此心止止兮炼成大药服刀圭。武夷君去后兮有十三仙之同时，代不乏人之兮仙阶陆续跻。或尸解兮只履归去，或飞升兮铁笛长嘶。以今视昔兮吴李可接踵，不须怀古兮感慨而怆凄。作诗勉同志兮欲倩仙掌摩丹崖，我醉挥椽笔兮大书特书而留题。
乌兔乾坤鼎，龟蛇复姤坛。世间无事客，心内大还丹。白虎水中吼，青龙火里蟠。汞铅泥蘂艳，金木雪花寒。离坎非心肾，东西不肺肝。三旬穷七返，九转出泥丸。
淡月笼苍松，清流蘸修竹。水深蟾不设，长伴道人宿。
买得螺江一叶舟，功名如蜡何休休。我无曳尾乞怜态，早作灰心不仕谋。已学漆园耕白兆，甘为关令候青牛。刀圭底事凭谁会，明月清风为点头。
南来一剑住三山，分得平生风月懽。虽宰旌阳应施药，本求勾漏为修丹。蒙庄且慕漆园禄，李老尝为柱下官。我视荣华真惯见，何如早炼碧琅玕。
身落天台古洞天，蒲团未暖又飘然。如何庵不琼台地，想是吾非桐柏仙。无复得餐三井水，未曾深结九峰缘。杖头挑月下山去，空使寒猿啸晓烟。
山腰石有千年润，海眼泉无一日干。天下苍生望霖雨，不知龙在此中蟠。
仙翁夜来扣林壑，约我明朝过南岳。石坛对坐话松风，鹤唳一声山月落。
有一明珠光烁烁，照破三千大千国。观音菩萨正定心，释迦如来大圆觉。或如春色媚山河，或似秋光爽岩壑。亦名九转大还丹，谓之长生不死药。步步华严妙宫殿，重重弥勒宝楼阁。墙壁瓦砾相浑融，水鸟树林共寥廓。缺唇石女驾土牛，跛脚木人骑纸鹤。三业三毒云去来，六根六尘月绰约。所以然者本体空，谁言何似当初莫。此珠价大实难酬，不许巧锥妄穿凿。若要秘密大总持，只于寂灭中摸索。几多衲子听蛰雷，几个道人藏尺蠖。茫茫尽向珠外求，不知先天那一著。何须重注脚注脚，也不恶好呵兄弟。杜宇声随晓雨啼，海棠夜听东风落。
攒簇乾坤造化来，手抟日月炼成灰。金公无言姹女死，黄婆不老犹怀胎。铅炉慢养真金液，土釜先干活水银。汞心炼神亦龙性，铅身凝气白虎命。内外浑无一点阴，万象光中玉清镜。
离府龙飞，坎宫虎跃。金木混融，水火击搏。刑德主宝，浮沉清浊。一百日胎，二八两药。白雪虚无，黄芽圆觉。乌兔夫妻，龟蛇根萼。朱砂不动，水银无著。铅鼎纯干，紫霄云约。
玉殿朝回夜已深，三千世界静沉沉。微微花雨粘琪树，浩浩天风动宝林。烟锁昆仑山上顶，月明娑竭海中心。步虚声断一回首，十二楼台何处寻。
庐阜新兰若，龙天古道场。殿粧金彩焕，佛放白毫光。竹长真如翠，花开般若香。禅波风浩浩，慈阴日穰穰。鼻祖共毫老，中兴乃谷堂。僧勤今继志，万载一炉香。
洞门深锁绿烟寒，来享浮生半日闲。城北城南无老树，横吹铁笛过庐山。
城中厌雨过清和，偶出西郊野兴多。蚕簇趁晴方摘茧，麦场经润欲生蛾。
东风吹散梅梢雪，一夜挽回天下春。从此阳春应有脚，百花富贵草精神。
云水一生无别好，琴心三叠有谁知。今宵松殿相期会，弹到西山月落时。
新巢故园两依依，似与春花秋叶期。雨过池塘得泥迹，日高台榭卷帘迟。秋千节后初相见，祓禊人归有所思。双侣多情拟凭仗，小笺封就碧云诗。
几是霜翎巢白草，数行云足篆青冥。方将寄字来苕霅，莫便翻身过洞庭。
洞霄大涤扈神京，玉珮金珰会百灵。天柱一尖凌碧落，云关九锁叠苍屏。前峰后峰烟漠漠，东洞西洞风泠泠。见说坡仙诗墨在，约君同坐翠蛟亭。
帆腹膨脝饱北风，一弹指顷万山空。天垂九马层云外，人在孤鸿过影中。夙世曾游银世界，飞精复谒水精宫。湖神波吏须相识，吾在神霄旧有功。
吾师有道貌，山水个中人。无著故无累，是清还是真。烟霞供笑咏，泉石瀹精神。何日分峰隠，诛茅愿卜邻。
天上真珠直下垂，更无钩箔惹尘埃。青鸾白鹤从教入，紫诏黄封不用来。夜月祇为苏邝照，晚风端与葛黄开。纵饶展挂长千尺，莫掩罗浮紫翠堆。
飞云顶上阁阑干，夜半南溟出玉盘。卷起水帘三百尺，松风吹度铁桥寒。
紫霄飞步谒琼楼，回首人间祇一周。云绕昆仑山上起，月沉娑竭水中浮。香烟欲断归来早，羽驾相迎未敢留。尽洗尘缘知熟路，瑶池花木未应秋。
罗浮山中春昼长，风吹兰花满面香。博山香断一欹枕，飞神直到玉帝旁。火铃将军同直舍，忽觉羽衣惊羽驾。三千神女笑回眸，整裾端简龙墀下。奏言臣昔因饕酒，醉堕红尘如此久。袖藏一卷玉雷书，进前再拜重稽首。今朝天开九虎关，乃将见帝玉槃颜。令臣奏毕速回首，下界一去思帝难。此时侍仙小黄散，手执金书贴玉版。精神缥缈素光中，不觉琼文照心眼。于中最妙何所言，青霞命下龙台昏。脚拨南辰开地脉，掌翻北斗透天门。香烟未灭乌云走，风驱火猪逐铁狗。紫童飞出碧霄中，剑光祇见雷声吼。梦回无人可与言，一啸天地阴晴分。
因访翟仙傍柳隈，不堪风景把人推。松杉十丈入斤斧，夏屋数间俱劫灰。道士潜心隠丹灶，儿童劝我举霞杯。谁知自有长生诀，独步白云归去来。
琅庭珍馆一何清，四壁如银窗更明。雨余草色欺苔色，风送松声杂涧声。芍药花开今四月，杜鹃啼恨到三更。我来暂息白鹤观，忆著故人刘混成。松殿空遗金凤舞，芝田不见铁牛耕。云迷古洞虎狼吼，烟锁平林鸟雀惊。日暮山屏增紫翠，晓来天籁自箫笙。杖头挑月过山北，要趁如今几日晴。
缘溪深入桃花坞，紫霞隠隠幽禽语。九层峭壁刬春空，三级鸣泉飞暮雨。落日衔山红影湿，冷云抱石苍崖古。激回涧底散冰花，喷上松梢雪飘缕。点点溅湿嫦娥衣，潭潭下有扶桑府。朝来似展朝天带，夜半如闻捣药杵。寒入山骨吼千雷，派出银河轰万鼓。广寒殿上银蟾飞，水晶宫中玉龙舞。琼英斧碎非月老，瀑布天成非织女。初疑鱼鼈谒龙门，复恐星辰会牛渚。欲寻当下点额蛟，但见天上拖肠鼠。溶溶浸此一潭霜，滴滴结冻千岁乳。月照神珠洒翠麟，风吹天粟沾苍虎。瑶虹界碧翻地轴，铁马盘涡卷天宇。谷草凝烟色净明，野猿悲露声清苦。绿苔锁迳阻清游，白鹤凌霄唤冲举。紫元景曜神府君，仙灵咏其洞天主。画屏幻出金芙蓉，仙杯琢就石鹦鹉。当时此地蔡寻真，青鸾一去今何许。锦阁凭空银海寒，宸书丽天丹凤翥。竹炉烧起紫旃檀，古琴呜咽鸣中吕。曲罢萧萧天籁动，长笑一声朝帝所。
酒恶频频嗅素馨，满天风雨晚凉生。岩花乱落无一点，谷鸟时闻啼数声。
长日扃门坐小亭，松阴竹影自清清。山翁莫问吾名姓，天上星辰地下行。
宋时松竹晋时苔，路转山回洞户开。流水也知尘世杂，依然流向此山来。
樯乌啼罢纸灰飞，神去神来人不知。惟有金沙堆下水，东西南北任风吹。
一片嵯峨堕碧空，嵚崎历落最玲珑。从教把玩真堪醉，疑自当年栗里中。
直作壶中九华看，碧于簪玉小于拳。好藏莫便令人见，恐有痴情似米颠。
月冷松寒露满襟，天容绀碧鹤声沉。夜深独把阑干拍，只有长江识此心。
凤去台空事尚存，晨钟暮鼓换罏薰。鱼龙吞吐四海水，鸾鹤歌啸三天云。花觉月寒春又老，沙知潮落夜将分。紫霞真人去路杳，步虚一声闻不闻。
怪访怪，怪不在。茅君山，来相待。
半篙春水一蓑烟，抱月怀中枕斗眠。说与时人休问我，英雄回首即神仙。
元正启祚，万物咸新。山形拄丈子，只么黑鳞皴，时来也解笑翻身。倒腹倾肠为君说，唱歌须是帝乡人。
忌口自然诸病减，多情未免有时劳。贫居动便成违顺，只得清闲一味高。
连城之璧本无瑕，何事生来便撒沙。跛脚阿师知落处，好冤家有恶冤家。
金乌飞，玉兔走。目前事，看不透。十日前，五日后，谁敢咳嗽。
无背面，有孔窍，转相亲，转料掉。凤台平，石城小。日下孤灯，果然失照。
竺土大僊心，东西密相付。谨白参玄人，光阴莫虚度。
与么则易，不与么则难。不与么则易，与么则难。金乌飞上玉栏干，眨上眉毛子细看。
上刀山，攀剑树。双暗双明，裂开捻聚。倒跨杨岐三脚馿，踢断岩头末后句。谁是其人，目前荐取。
一即三，三即一。剩则不足，少则有余。相续得去底，道将一句来。七十三，八十四。
一叶落，天下秋，布袋今朝又解头。古路不曾生寸草，慈明何事过汾州。
夜寒错认定盘星，金屑霏霏翳眼睛。教坏平人至今日，惺惺刬地不惺惺。
频频唤汝不归家，贪向门前撮土沙。每到年年三月里，满城开尽牡丹花。
九旬禁足，三月护生。护生须杀，禁足须行。云收天迥，雨过山青。出门句里入门句，鼻直眼横眉亦横。
一夏三个月，已过两个月。子细好生观，只余一个月。说与林下人，莫空度岁月。
一九二九，百拙千丑。昨日今朝，地迥天寥。少林门下客，立处雪齐腰，千载令人恨不消。
打圆相，女人拜。老杨岐，偏捏怪，依稀兔子吃牛奶。今日薰香瀹盏茶，岂是贫人思旧债。
一夜春风浩浩，拂尽千花百草。十二危楼一倚栏，珊瑚枝头日杲杲。
拄杖子，无规绳，有准则。长不得，短不得，恰好亦不得。
得也与么，未得也与么。寒灰烧杀人，冷地不可卧。丹霞烧木佛，因甚院主眉须堕。
六阴剥，一阳复。寒谷交肩，春容可掬。少室山高难措足，断弦须是鸾胶续。
閙中静悄悄，静中閙浩浩。侧耳听不闻，举步行不到。没誵讹，勿寻讨。鸦作鸦鸣，鹊作鹊噪。
至人无己，言犹在耳。万法作本根，天地相终始。一占帝与九龄梦，三听山呼万岁声。
九年面壁，有理难伸。三日耳聋，无辞可措。堪悲堪笑，自昔自今。尽道以心传心，一向将错就错。年代深远，疑案难稽。既然呷汁罪同，合与一状领过。
月不破五，岁不满百。窄处放教宽，宽处捻教窄。如冲天之俊鹞，如当路之白额。敢有近傍者么，骼。
九十日安居，二千年圣制。念念三世十方，步步十方三世。何如閙市里保寿面目全露，肉案头盘山自心密契。使府近有指挥，不许攀条援例。
六月火边坐，有眼无耳朶。铁蛇钻不入，铁牛冲不破。
散夏余五日，那事稳也未。争似长汀子，低头打觉睡。不管你金乌东升，玉兔西坠。生死到来，甚处回避。低声低声，墙壁有耳。
古人底，今人底。道著道不著，一场没巴鼻。象王回旋，师子游戏，洎合扶不起。
去年今年，八月九月。一树两树，丹桂离披。三枝四枝，黄花漏泄。于斯见面不相逢，于斯相逢复相别。老丰干心未歇，骑个无齿大虫，只管见人饶舌。阿呵呵，南北东西，一团生铁。
瓯峰布铁连阵，我曾长袖拂开。瓯峰掷金刚圈，我曾铁鞭击碎。没仇雠处起仇雠，无怨对中作怨对。今日何以报之，报之以此为最。
以大圆觉，为我伽蓝。过去诸佛罪不重科，见在菩萨理无曲断。未来学人，咄，切忌草里辊。
去年七月十五，去去留之不住。今年七月十五，住住推之不去。去也师子翻身，住也象王回顾。
混不得，类不齐，六爻宛转见重离。夜深下视千山白，不是其中人不知。
我有一言，彻根彻源。举之不全，听之不圆。拟问如何，苍天苍天。
我有一语，通今贯古。全主全宾，全规全矩。直下承当，未敢相许。
我有一机，对面提持。石火莫及，电光罔追。
我有一要，千差齐照。未曾拈花，不劳微笑。拟问如何，云横海峤。
我有一句，非默非语。日用见成，一时分付，依前罔措。
烹金之炉，铸人之模，浄名一默。国师三呼，你诸人又向甚么处摸索。
青山白云，红尘閙市，见成公案，理当即行。为什么不知有，公验分明。
山遥海阔古兰若，月白风清老比丘。万象森罗总宾客，相逢莫不小低头。
出得尘来又入尘，休论便重复便轻。试看门外清溪水，动静由来一样清。
一番风雨送寒来，底事开炉炉未开。寄语参玄诸上士，冷湫湫处且相隈。
厨库对僧堂，三门朝佛殿。南来与北来，一见一切见。
昼见日，夜见星，妙高山色青又青。便与么去，不惟打失鼻孔，亦乃失却眼睛。且过在于何，黄河从源浊。
瓯阜山头，龙蛇阵上，将头不猛，累及三军。自此江西湖南，便与么去，吴山蜀水，纷纷纭纭。重城夜月，青山白云，一度思君复恨君。
赤心报国丈夫儿，进退存亡己自知。盖世英雄宁畏死，一时忠勇更无谁。冶城夜月将军墓，蒋岳春云武帝祠。从此龙光山下寺，龟哥也著载丰碑。
三月二十五，芳春余几许。一道平常心，颠言及倒语。谩道举手摘杨花，那知漫空飞柳絮。趁流光，猛提取。吃粥了也，洗钵盂去。
不见一法在门外，平地无端自活埋。若是金毛师子子，急须移步入门来。
禅禅万万千，眉插鬓，耳垂肩。千花影里，百草头颠。或时虚空里钉橛，或时旱地上生莲，引得寒山子笑掀天。吟得新诗一两联，足成三百篇。
青山为家，白云作户。稳密田园，鸦飞不度。皷腹台前一转头，不觉四月二十五。
长安甚閙，我国晏然。古人一期酬对，不妨奇特。未有出身之路，唤什么作我国。纵遇锋刀常坦坦，假饶毒药也闲闲。
一句如铁橛子，少室秤提不起，曹溪摇撼不动。有伎俩者一任左扶右持，无伎俩者不妨全体受用。巴蓬集壁，去天一尺。
鳞皴拄杖子，非长亦非短。东行西行处十分著力，归家稳坐时一味不管。著力处是我同流，不管时吾之道伴。且道伴同流是一是二，见成公案。
龙蟠虎踞，今古嶷然。楚水秦淮，滔滔无间。
玉转珠回著眼看，有相干处没相干。只将此个以为主，一剑倚天星斗寒。
进一步，退一步，镢头镢底无回互。以一机，夺一机，没便宜处讨便宜。插锹叉手田中事，是即担泉带月归。
蜀山楚水，江北江南。步步稳密，念念相谙。前三三后三三，眨上眉毛早不堪。
凛凛孤风藏不得，倒骑角虎出山来。大唐国里人无数，糓酒糓糟唤不回。唤得回，笑容未动，牙爪先开。
笑密庵巧，喜松源拙，扫临济喝，折德山棒。自谓不蹑前修，又道抛三放两。自谓无法与人，又道开口不在舌头上。
偃蹇苍髯十万本，参差翠玉数千竿。风敲月户三秋冷，雨打茅堂六月寒。
德山一棒，临济一喝。家贫难办素，事忙不及草。三千里外见誵讹，未免虾跳不出斗。
结夏解夏，灵山旧制。鹅以瓶拘，鱼以网系。风雷变化在今时，霄汉振飞何更拟。
罗笼得住，以此却不住。呼唤不回，以此却又回。且誵讹在什么处，恼乱春风卒未休。
晓披北山云，暮宿北山雨。来为北山人，须辨北山主。
是不是，非不非。交肩过，携手归。南泉不出方丈，为什么在庄吃油糍。今兮昔兮同一时，知音知后更谁知。
簷头滴滴，分明历历。好片祖师心，无端已狼籍。
道远乎哉，触事而真。圣远乎哉，体之即神。百丈遭喝，三日耳聋。水潦被踏，起来大笑。何似一指头禅，一生受用不尽。
钟阜龙盘，石城虎踞。牛首横前，方山傍住。正传阁上一观，不觉双眉陡聚，秦淮一带西流去。
庐陵米价没高低，直下承当已是迟。多少牙人并贩子，却来升合较毫厘。
七佛已前只与么，七佛之后亦复然。片云生晚谷，孤鹤下辽天。
没誵讹处最誵讹，美玉无瑕贵切磋。几度浑仑提不起，鼠肝虫臂总由他。
十一十二，无处回避。十四十五，充塞寰宇。者边那边，或去或住。一箭上红心，黄金如粪土。
风磨湛湛真空体，雨洗如如法界身。大地山河并万象，今朝与佛共生辰。
说时默，默时说。处处投机，门门合辙，正是虚空里钉橛。
大厦非一木可支，巨舟须众手可济。众手既集亦复同心，南北东西无往不利。
久晴不雨则旱，旱固可忧。久雨不晴则涝，涝亦可忧。不旱不涝，尤为可忧。不曾下得春时种，空向田头望有秋。
犀牛扇子破多时，全暗全明。问著元来总不知，最为亲切。无限清风与头角，成群作队。尽同云雨去难追，鼻绳在我手里。
四月十五，云龙风虎。扫荡欃枪，肃清寰宇。五月十五，松峦竹坞。明月作龛，白云闭户。即今六月十五，毒蛇横古路。
山前田地谁为主，喜见灵苗战晚风。将谓年年求岁稔，由来岁岁愿年丰。
三种病二种光即不问，且如何是法身。不识庐山真面目，只缘身在此山中。
密密绵绵细著工，从来此室不通风。庭前三尺齐腰雪，身在霭然和气中。
于食等者，于法亦等。于法等者，于食亦等。法食双运，平等普熏。
风前敲落珊瑚枝，白玉鞭头直下垂。要识香林家住处，水晶宫殿草离离。
我佛入深山，六载冷相守。中夜一举头，南辰对北斗。于此眼皮穿，一场成漏逗。普观大地人，此事皆具有。至今二千年，公案宛如旧。不见赵州曾有言，修行变作不唧衔。
直上觑，直下觑。七佛已前，闲家泼具。少室铁牛，黄梅石女。
百丈下堂句，云门顾鉴咦。进前叉手立，端的许谁知。
法身向上法身边，会得咸通无后先。一个矬来一个跛，担为一担更无偏。
平怀常实事同风，正在昏昏梦寐中。扶起脊梁重猛省，莫教蹉过五更钟。
一句子，有时坐断乾坤笼罩今古，有时风高月冷海晏河清，有时变化晦明兴云致雨。今日总抛向面前，切不得世谛流布。
凭栏拭目旧山川，叠叠峰峦带晓烟。不是梦中论梦事，今朝正是普通年。
白发垂垂一叶身，今年贫似去年贫。住山不与山为主，水石烟云也笑人。
与么也在我，不与么也在我。明眼汉担拄杖遶天下横行，为什么透这些子不得。
二千年前，灵山付嘱品。二千年后，吴地流通分。
把手同归者，琅琅笑语新。移身藏北斗，举步入南辰。少室残冬雪，武林三月春。辘轳千万偈，顽石两眉伸。
知之而行，见之而止，对面白云千万里。言中定旨，语外明宗，一重一重复一重。斯门寂寂无关锁，清坐不知谁与同。
未出胞胎事已蹉，出胞胎后转誵讹。韶阳拄杖头边眼，供佛烧香不在多。
初三十一，上上大吉。中九下七，有口挂壁。双林傅大士儒履道冠，蒋山梁宝公剪刀曲尺，笑倒生公台畔石。
有句无句，如藤倚树。树倒藤枯，毒蛇横路。咄咄咄，缩头去。
诸佛机，祖师意。百草头，双眉底。不可得而一，不可得而二。赵州关即且置，云门曲作么生。一堂风冷淡，千古意分明。
座已升，衣已披，法作么生说。但得雪消去，自然春到来。
五九四十五，太阳开门户。一点微云何处来，散作人间三日雨。晓来忽推窗，所见非常处。白玉作楼台，烂银为国土。盐官王老师，欢喜无著处。拈起须弥槌，击动虚空皷。清音闻远近，雅韵贯今古。法眼和一通，听之犹莽卤。古人有言兮，千年田，八百主。
最初机，末后句。有准绳，没规矩。岂可错承当，岂可错分付。
初五初十，铁蛇钻不入。有也莫将去，无也莫将来。南岳自南岳，天台自天台，那更峨嵋对五台。
药山休去，直得三十二相八十种好，一时现前。然虽如是，也好与一杓。
虎丘家风，内空外空。十分富贵，十分贫穷。有时扬声止响，有时诈哑佯聋，犹是平常小脱空。
青山门外白云飞，杨柳溪边引客归。莫怪坐来频劝酒，自从别后见君稀。
敕书来自九重天，宝墨琳琅色尚鲜。移取岩间枯树子，和根植向鹫峰巅。
髻中珠，只者是。如优昙花，时一现尔。坐断意根，方能侧耳。
心同虚空界，示等虚空法。证得虚空时，无是无非法。
一人跨三脚馿，一人骑三角虎。三家村里交肩，万仞崖头移步。
簇簇上来，却之不回。簇簇下去，留之不住。于斯立片时，瞬目不扬眉。
巴陵三转语，南源女人拜。人贫智短，马瘦毛长，灵鹫峰头一炷香。
渠侬家住白云乡，南北东西路渺茫。几度欲归归未得，忽闻岩桂送幽香。
眼中物，物中眼。雪峰辊三个毯，睦州担一片板。
未见此老人已前，上是天下是地。既见此老人之后，山是山水是水。一别五十年，恩怨通身是。没量大人，擡脚不起，累了儿兮累了孙，恼乱春风何日已。
大仙心，休莽卤。三十三，错分付。细推穷在何处，只知昨日雨今日晴，而不知今日晴昨日雨。灵云陌上桃花飞，翻忆玄沙未彻语。
常在途中久不归，可怜庭户草离离。青山门外忽相见，问著刚然道不知。
此君面目甚分明，曲曲斜斜是几茎。但得一回亲见后，不随风雨听虚声。
作么生，是什么。狮子当门，猛虎据坐。千人万人，一个半个。石火电光中，掣断黄金锁，拟议依然还蹉过。
山苍苍，水茫茫。直下是，非相当。整三玄戈甲，淬三要锋铓。举意非他物，回眸即故乡。好将马祖旧游地，题作渝州选佛场。
云门一曲，腊月二十五。惊起陕府铁牛，撞倒石霜角虎。时节既相当，因缘难莽卤。
人人有一坐具地，占断犹来自祖翁。四界打量量不尽，及时耕种待秋风。
峭峻门庭，平白道路。担板睦州，面壁鲁祖。不问南来北来，东去西去，须信长年不出户。
春山青，春水绿，独立危亭看不足。李花白，桃花红，一色同中又不同。知音惟有寒山子，拊掌歌笑临春风。
闰二月十有五，灵山有语今分付。心洞十方，通今贯古。途路未归人，朝朝复暮暮。不醉桃花村，定入杏花坞。何如相唤复相呼，飞来峰下吃茶去。
一非一，二非二。仰面不见天，低头不见地。一即一，二即二。仰面见青天，低头亦见地。
与么来者，过者边立。不与么来者，过者边立。与么不与么，花须连夜发，莫待晓风吹。
我有一语，在在处处。提起分开，放下捏聚。两手持来，一手分付。江西曾有言，以此个为主。
八月初一，好个消息。积雨报初晴，新凉生八极。禾稻满田畴，催人早收拾。一颗颗，一粒粒。宜爱惜，莫教遍地成狼籍。直待去年今年，官租私租，一时还毕。不妨一饱忘百饥，鼓腹讴歌度残日。
一月相抛不出门，几经花县几烟村。桑麻影里炊香早，松竹阴中笑语温。幽磬朝离迎白日，疎钟晚泊送黄昏。卷旗收阵归来也，谁是知恩与报恩。
十月十有五，败叶堆云，寒风推户。明窗下，东司头。东行西行，总是提持处。参玄人，须记取。古人有言兮，百岁光阴切莫虚度。
空手把锄头，步行骑水牛。人从桥上过，桥流水不流，动地清风来未休。咄，下座佛殿，别听因由。
月五日亦五，那堪时正午。采药药最灵，问疾疾即愈。
贤明宰辅圣明君，好语山中喜得闻。愿饮淳风餐至化，五香敬作一炉焚。
清浄慈门刹尘数，共生如来一妙相。以大愿力出世间，示梵王身宣正法。三十六旬有六日，惟有此日最吉祥。稽首慇懃一瓣香，万岁千秋为寿考。
宸奎飞下九重天，凤舞鸾翔墨色鲜。水石山云最佳处，慇懃一炷玉炉烟。
尊临四海圣明君，步步毗卢顶上行。自己法身只者是，巍然千古振佳声。
参禅须是铁汉，著手心头便判。直趣无上菩提，一切是非莫管。
涅槃心，差别智。一非一，二非二。自古诸上贤，曾未达斯理。直饶恁么会得，也是乌龟行陆地。
然灯之前，六六三十六。然灯之后，九九八十一。数目甚分明，因甚数不出。数得出，弄到弥勒下生，依旧杳无消息。
溪山送别出门日，云水相迎得路时。七佛轨仪持钵去，满船载得月明归。
五髻峰头望海东，烟重重又水重重。同人相见论心事，又得西来一信通。
灵山一别二千年，圣世重逢岂偶然。细掬清泉揩老眼，豁开云雾见青天。
云漫漫，水漫漫。往来一致，高下同观。炊无米饭，饱不来入甚易。吃粥了也，洗钵盂去还难。难难，冬不寒，腊后看。
室内孤灯只自知，入流须辨截流机。辽天一镞三关外，玉兔金乌不敢飞。
一竿丝线两金鱼，不犯清波意自殊。斜拽蓑衣遮盖后，空余明月满江湖。
恁么说话，大似肥处添，瘦处减。殊不知东山老人，惯得其便。
昭昭心目色尘里，晃晃色尘心目间。直下裂开犹是钝，那堪随步万重山。
善法堂前探浅深，寒涛平地涌千寻。探竿靠壁出门去，也是贫儿拾得金。
不是风兮不是幡，堂堂摆手出重关。可怜守待鸡鸣者，犹在昏昏醉梦间。
宾中主，主中宾。在窟狮子，互换嚬呻，相识如今能几人。
头上漫漫，脚下漫漫。拄定即易，瞥转还难。金刚宝剑逼人寒，不堕机锋句外看。
嗟叹声中偃仰时，三千世界草离离。若教老汉明斯旨，鼻孔从来向下垂。
朝西天，暮东土。玩水游山，徐行款步。是则不动道场，不是亦在里许。谁为证明，石霜角虎。
天寒人寒，影草探竿。总在里许，振鬣摆尾，水面依然平似砥。
杨岐谈笑之中，换了白云心肝五脏。而白云愤闷之际，抉了杨岐鼻孔眼睛。若在今时亦未可，祸不入谨家之门。
问处赤心片片，答处不负来机。今有问灵隠，如何是实际理地。天长地久，海晏河清，恁么则事同一家。自天祐之，吉无不利。
京师出大黄，浑仑不覆藏。朝生金凤子，平地快翺翔。
北山高处望乡关，一度登临一解颜。目力穷边无限意，应难写向画图间。
父母非亲亲是谁，双眸烱烱带双眉。含元殿上不相识，正是岷峨相见时。
我有明珠一颗，久被尘劳关锁。而今尘尽光生，照破青山万朶。
佛法徧在一切处，一切处求不可求。皷腹台前成现句，牧童也解倒骑牛。
北磵磵边才缓步，石溪溪畔又移身。俊哉龙凤亲生子，何必南阳令斩新。
急水上旗翻五色，飞流中毬辊百花。相逢相笑勿相笑，人途在中未到家。
没弦琴三弄五弄，无孔笛一声两声。明月浮空天似水，长安归梦恰三更。
平林风静坞云轻，一掬寒泉荐客情。会与此山重有约，何妨一日一经行。
万里江山图画开，锦帆归去记重来。好于仿佛烟云里，添个翩翩驲使催。
父翁伯季忠清节，凛凛同班立圣朝。次第到孙孙又子，老僧屈指日非遥。
单提一字赵州无，三尺吹毛也不如。万别千差齐斩断，白云不敢犯清虚。
五月寒云湿不飞，临辞无语思依依。此心不许江山隔，时听除音来竹扉。
明知为学日有益，不知为道又如何。但觉家贫身渐老，聪明不及旧时多。
有佛处不得住，铁鞭击碎珊瑚树。无佛处急走过，澄潭不许苍龙卧。三千里外莫错举，剔起眉毛眼卓坚。与么则不去也，百城烟水难图画。摘杨花，摘杨花，未容眨眼早忘家。赵州舌本悬千日，石火电光追莫及。纸灯吹灭便知归，落在吾家第二机。翻身倒握乌藤去，千圣罗笼不肯住。何时砥柱障颓波，大扇真风满寰宇。
错向南来犹自可，归乡一错更难追。果然到底错将去，三十六江流向西。
水落曾知杓柄长，家风从此转凄凉。有时浪起无风处，冷看截流人自忙。
衲僧命脉顶门眼，点著无端头角生。犹幸家园田地稳，得深耕处且深耕。
谢郎无月夜撑船，不觉平沈偃水边。随手一篙盘得转，浑家洗脚上床眠。
磨砖大士眼觑瞇，归去高声唤醒伊。好个打车消息子，无端错付马驹儿。
面门角眼倒生筋，今佛谁为第一身。此去炷香三拜起，防他左语子扇人。
平常不露锋铓句，凛凛风霜威自全。脚未跨门先照顾，那知已丧髑髅前。
望州乌石未相见，南岳天台几对谈。引得庐山曾失笑，至今满面是羞惭。
不见德云闲古锥，淡烟寒日水涟漪。风行雷动他山上，也好低头问讯伊。
咫尺曹源有路通，游鱼何事自迷踪。有声为到不平处，一点尘泥断不容。
是是金鳞犹滞水，非非狮子又翻身。蜀山佳处是非外，佛法凭谁作主人。
皎洁清光艳艳寒，几回捞摝犯波澜。凭谁说与寒山子，莫把吾心一样看。
澹泊虚闲未动爻，有何单拆与重交。太平时代合如是，卦子逢人莫乱抛。
踏不著处一搭子，烂如生铁硬如泥。金陵寻徧无寻处，定在鄮峰东岭西。
老倒杨岐没脑门，行藏驵侩许谁论。碧云深处问端的，他是他家九世孙。
露迥迥地趁不去，时复深村荒草行。一色皮毛都换了，荷担须是者众生。
天地为炉烹不破，不通风处却通风。自从透得归来后，方见一重还一重。
南方展转扣西来，口欲谈而擘不开。乙马三寅领将去，溪边婆子笑咍咍。
云锁苔封势崄巇，也曾敲击费轮槌。只缘入作不得处，忘却心行路绝时。
百城烟水夜光寒，巾子峰头曾细观。转得身来天已晓，目前赢得黑漫漫。
虎锡高腾上虎岩，虎岩老虎气耽耽。袖藏济北爷儿手，不捋其须心不甘。
隠密全真处，浑仑未剖时。从来只与么，不用讨瑕疵。
大地犹如一粒粟，而今此语付何人。时时撮向掌中看，吴蜀江山一样新。
昼漫漫地夜漫漫，高下峰峦总一般。身在洞然明白里，勿于明白里头看。
者汉本来无面目，几年向外空驰逐。蓦然忆著便归来，六六依前三十六。
行海无风戒月孤，新开鹿苑旧规模。一千七百传灯上，样子分明见也无。
坚顽岂是铸成底，雨洗风磨只自如。勿谓全然不照烛，山精破胆已无余。
寒涕垂颐懒不收，肯将佛法挂心头。针筒线袋也拈却，古毳从教烂坏休。
八十四人善知识，亮公把手不同归。知君家住西江上，休听滩声说是非。
住在何方号阿谁，默然不答笑熙怡。知君不是北来者，下载清风合自知。
三年共住不相识，眉目横分鼻修直。狭路逢渠何所之，欲上凌霄峰顶立。凌霄一峰插天高，余峰起伏皆儿曹。我曾眺目察秋毫，三千刹海空劳劳。峰顶老人八十二，湛湛双眸映秋水。戏笑怒骂謦欬声，总是吾家第一义。老人问汝来何从，进前叉手宜当胸。更看武步生清风，何愁老人无笑容。
拈花微笑争端起，面壁安心閙铺开。数到老卢明上座，使人心识一时灰。
夜来归梦遶乡关，沧海何曾碍往还。有问大唐天子国，为言覩史在人间。
甜似黄连微带澁，苦如甘草略含辛。一回点过一回别，只恐难瞒无舌人。
乌云屯了白云屯，云歛棱层四面分。平实崄巇都坐断，且无花雨落纷纷。
去到双林见旧游，眉弯新月眼横秋。寒暄未举宜先问，因甚桥流水不流。
本体温如又莹如，拟心雕琢费工夫。自家宝藏只这是，切莫揩磨染污渠。
海南一片旧田园，松竹迎风幸可怜。拂拭藤枝倚床畔，隄防人问祖师禅。
径山收得江西信，藏在山中五百年。转送相模贤太守，不烦点破任天然。
霞服云冠游上苑，芒鞋竹杖过幽扉。故山青草累累冢，羞见先生化鹤归。
矮窗岑寂中，一字一点血。血尽笔秃时，止止不须说。
顶门些子娘生发，刬了还生卒未休。斜把金刀勾得著，一毫头是一毫头。
吾宗一德山，天下同仰企。寥寥数百年，清风来未已。汝名今与同，初非犯其讳。人前一呼唤，不觉耸众耳。易以艮为山，辞以艮为止。宜将止易山，只移一画子。吾当尊前贤，不得不如此。
家有良医病转多，无栖泊处最誵讹。水如蓝也花如锦，依旧簷声滴旧窠。
妙喜胸中流出底，重华天子手亲书。大千俱坏此不坏，别板刊行亦听渠。
支干念二金钉子，变态无穷无尽时。尽大地人都钉定，先生知后更谁知。
机轮瞥转已多时，苦澁分明只自知。辘辘放身随浪辊，傍观赢得眼如眉。
不惜浑仑次第佥，把将来语太无厌。而今一片落谁手，管取甜时彻蒂甜。
髑髅沥尽眼头宽，炯炯圆明一颗寒。莫怪年来昏怛甚，钟声却被鼓声瞒。
少室门庭冷似冰，可师曾此一沉吟。夜阑各自知寒冷，莫待齐腰三尺深。
石头一路平如掌，步步风波险处行。渡马渡馿都莫问，等闲夺得祖师名。
长江一苇浪花开，合国咸知不再来。千古凭栏一惆怅，岂知脚下滑如苔。
老蚌虚含素月胎，庭前花雨自成堆。吾将倒转风雷舌，未必缤纷动地来。
柳陌花衢烂熳游，不知日月去如流。擡眸忽见家山在，双手难遮满面羞。
道无修证，入山何为。法无去来，出山何之。黄金屋宅草离离，天上人间说向谁。
六载入山缘底事，复缘底事出山来。毒心毒行人难见，但见春风笑脸开。
觉天无云，性海无风。玉轮蘸影，金浪翻空。非惟观世音，我亦游其中。
春禽昼啼，秋虫夜吟。有耳皆闻，何独观音。如是而知，如是而觉。面目现前，超诸余学。
燕语鶑吟，鸦鸣鹊噪。声有差殊，闻无颠倒。闻性既寂，声尘亦空。一点悲心，在处圆通。
六用如如体不分，耳能观色眼能声。而今老大宜安分，眼自观兮耳自听。
轮数珠，泛莲舟。觉天云静，性海风休。以悲为心，救众生苦。以慈为眼，观众生忧。众生何忧，忧忘内修。众生何苦，苦于外求。故现宰官身，所说宰官法。不出乎尽忠孝，守名节，保禄位，教子孙，勿坠于箕裘。夫如是普门一十九类，楞严三十二应，熙怡微笑，唯唯点头。公堂日永篆烟浮，誓与慈容同去留。
左提鱼篮，右搴衣袂。浩浩尘中，一声活底。倾国倾城眼豁开，早已白云千万里。
镜里精神，风前调度。手执莲经，换人肠肚。锦鳞吞钓上钩来，黄金骨已腾空去。
草离离，发垂垂。神出鬼没，佛眼难窥。能坐毗耶之舌，而不能出女子之定。能行法王之令，而不能免迦叶之疑。五台山势峭巍巍，返掷还他狮子儿。
狮子吼，无畏说。空处挨，紧处捻。彼上人，缩却舌。不二门，都败阙。五髻童真七佛师，却证乌龟成白鳖。
呵二乘，弹十地。以强词，夺正理。问疾人，根到底。语与默，都不是。金粟如来居士身，尽大地人扶不起。
放布袋而立，携布袋而去。他日下生来，别道一转语。补处之尊，弄真像假。抛却内宫，来使奉化。回观时髑髅眼睛沥未尽，紧靠处布袋骨董放不下。放得下，未必遭人强描画。
倚杖而立，示真般若。手中册子，云何抄写。长老若不放下，疑杀后生尊者。
只解踞虎头，不解收虎尾。你若讦露人，人也讦露你。出没虎声中，卷舒牛迹上。半是小儿嬉，半是大人相。
执爨灰满头，扫地尘扑面。岩下细思量，一场不著便。
道兮无贫，德兮有邻。五峰双磵，谁主谁宾。相靠而睡也，象王回顾。相呼而笑也，狮子嚬呻。噫，不省这个意，修行徒苦辛。
双磵底，五峰前。块石上，磨松烟。多无一两字，少有三百篇，明明此意落谁边。
微风吹，岩松鸣。听愈好，吟愈清。浑仑一句子，文彩甚分明，笔下如何写得成。
来泛一杯千顷浪，去携只履万重云。自言传法传何法，故我思君亦恨君。
万浪千波一苇横，翩翩只影可怜生。老萧若会截流句，杨子江头放你行。
菩提有树镜无尘，玉兔怀胎入紫宸。七百僧龙第一座，信衣推与负舂人。
大庾岭头提不起，本来面目尚埃尘。南枝不放春消息，也是茫茫漏网人。
荷泽元来不姓高，岭头一网竟难逃。尔曹若不论知解，知解无因到尔曹。
出岭超方，九上三到。一槌便成，未是性燥。诵过水偈，闻色空义。搅炒肝肠，睡不成睡。棒头领旨，句下明宗。夜半鳌山，如鹤抛笼。象骨岩高，中有鳖鼻。千五百人，中伤者几。三毬并辊，大用全提。石火莫及，电光罔追。大地撮来，如粟米粒。今昔行人，看之不出。望州乌石，日炙风吹。万福曾郎，眼戴双眉。
者风僧，甚举止。木铎一摇，声在人耳。邈吾真处点著便行，咬生菜时触著便讳。明头暗头拶著便转，今日昨日扶著便醉。或于道吾手里倒送鎗头，或于临济面前满倾恶水。如斯伎俩，果能成褫人，建立黄蘗宗旨者耶。况其掣狂掣颠，有头无尾，是皆不逃大仰之谶盘山之记。末后若不向东门南门西门北门觅个走路，定不免新妇子老婆禅小厮儿抚掌笑你。
邈得先师真，鼻孔不相似。大悲院里归，馿鸣较些子。
古庙炉灰冷，长江烟水寒。再三捞摝得，难上酒台盘。
湖水湖山面面奇，烟云风月总新诗。悠然句意不及处，也解将牛作马骑。
肩耸湖山瘦，眼明湖水秋。往来谁是伴，白鹭与黄牛。
谿桥馿子失脚处，百尺竿头进步时。顶踵一时俱换了，依前只是郁阇梨。
骑馿过溪桥，一踏桥梁折。桥边万朶山，拊掌笑不歇。
褰裳登九重，走笔书十三。两头俱不住，临去又图南。
飞锡五天云冉冉，泛杯南海浪悠悠。一毫头上轻收拾，不是冤家不聚头。
前溪渌涨雨初晴，浮笠波心掌样平。伎俩由来只如此，放教急急奔前程。
簷前负日暖烘烘，败坏重加补缀工。尽大地人穷性命，都卢劄在一针锋。
数黑豆子老和尚，石上松根得意时。自怜末后一句子，只许天边明月知。
机语相符句合头，离钩三寸已吞钩。孤舟短棹都抛却，直得朱泾水逆流。
心与虚空讲未终，一呼回首一开容。勿言去后无消息，云外西山翠扫空。
一双破草鞋，无跟又无耳。袈裟包不得，拄杖挑不起。只知赤脚下桐城，不免桐城人笑你。
尽道家贫卖笊篱，泼天富贵许谁知。风前歛手一转语，未必丹霞识得伊。
大机之用谁担荷，断际孤风不可追。济北少年曾未委，风光太子已先知。
折脚禅床接断薪，犹堪伛坐揖高宾。明知裂土熏天富，难鬭他家彻骨贫。
法地安然不动移，振身而立亦相宜。勿于起坐经行外，别讨大唐天子师。
一点悲心擘不开，镬汤衮处笑盈腮。希奇之事朕深信，是与君王说法来。
搜索乾坤宇宙间，中原之宝秘形山。若非呈似老兴化，往往人将作等闲。
千株松下谒癯仙，冷淡烟霞别是天。授与刀圭元不识，却来携手水云边。
持来面目已全彰，出就呈机验当行。千释迦文万弥勒，都卢摄入一身光。
去国迢迢路八千，归心日夕九重天。当机不领到家句，且向途中快著鞭。
搅海狞龙头角露，出林老虎爪牙张。至今六合风云里，浩浩来登选佛场。
觌露风猷第二机，电光石火较迟迟。丹霞去后无消息，又见牢关把定时。
收拾山云海月情，团栾鼻直眼眉横。龟毛拂子兔角杖，敲得虚空嚗嚗声。
明暗双双机夺机，阿爷手里觅便宜。果然老底能轻信，输却日轮当午时。
老子先行行不到，郎君末后太过生。倚天衡岳最深处，雨过寒光泼眼明。
师之出处，师之面颜。云横楚甸，雨过淮山。阅其语录，见其作用。玉转珠回，云兴泉涌。寂岩之道，莫能形容。我今赞之，持尺量空。
调古风高，神清气逸。闻一唯升素王之堂，见微笑入空王之室。恢恢绰绰兮以一而贯万，寂寂寥寥兮会万而归一。此岂非八十三，住龙床角边。南山之浄慈，佛照之真子，北磵老贼者耶。
破蛰之雷，指南之龟。斫圆玉斧，刮膜金篦。噫，非师而谁。
寒浦先零之姿，古岩后凋之操。雪满颠一味寒酸，云半肩十分枯槁。任缘去住也，随处有余。信手拈来也，用时恰好。虽云理绝思惟，其柰事关怀抱。倚天长剑用还磨，分付明岩彻长老。
三岩日暖经行地，双径风清宴坐时。昔不少年今不老，如何描邈使人知。
虚空寥寥，吾之体也。万象纭纭，吾之用也。青山白云，吾之宾朋也。山色溪声，吾之言论也。作是说者，画师之所不能幻也。夫画师所不能幻者，吾亦不知吾之为谁也。故强名之，曰石谿老冻畐也。
寒浦先零之姿，古岩后凋之操。雪满颠一味寒酸，云拥肩十分枯槁。任缘而住也，触处有余。随机而应也，无适不可。家法森严，钳锤糙暴。承当者谁，如溱长老。
色见声求，二俱不是。离声色外，转没巴鼻。石火光中，掣电影里。要见石谿，且莫瞌睡。
水中之月，镜里之形。一顶春雪，半肩秋云。观而无观曰正观，闻而无闻曰真闻。画工作汝汝即我，居士识吾吾非君。是兮非兮分不分，赞之毁之徒云云。
清空片云，古潭万象。飘然何来，湛然何往。识则不识，知而无知。铁壁银山，挨开者谁。
佛祖亲传真命脉，橘洲笔底发渊源。郁乎光焰十万丈，只贵知音一印传。
年来佛法带誵讹，十卜干千不较多。寄语东林略擡手，看伊眼脑是如何。
我有一方田，于中息万缘。生涯虽寂尔，日用不徒然。知足长年乐，无求在处禅。西隣知此意，松竹销寒烟。
参玄曾未造玄微，肯学新丰十不归。归举清凉答佛话，教娘知有祖师机。
拖云从龙去又回，无心却似有心来。只因怕失老僧约，永日岩房拨不开。
自家汗气不曾觉，口未曾开人已知。熏出苏州二石佛，一人掩鼻一攒眉。
英标拔俗一千丈，壁立孤危不可攀。南北东西徒斫额，谁知步步在其间。
火冷灰寒老病身，一灯深夜伴孤贫。忍将滴滴思乡泪，说与溪头问疾人。
天地同根归一指，先生三四已为多。等闲竖起拳头处，数量如何数得他。
生在如来家，须学如来行。诸念入正念，有诤归无诤。
有十不归今且归，不愿再见今再见。古今大道常坦然，各自当门通一线。
不到庐山不是僧，斯言斯语亦何曾。珙今兴尽还归去，五老依前倚碧层。
依师参扣到无参，只么呼三应亦三。话到不相辜负处，泸南元是旧泸南。
居从岩洞友熊罴，养在侯门送石溪。要识将军成物意，往来莫作听猿啼。
卷起何如放下时，微风轻撼碧云垂。夜深动地蚊雷吼，病枕安然总不知。
一微尘里三千界，半刹那间八万春。如是往来如是住，不知谁主又谁宾。
剃除绀发搭伽梨，经卷轮珠常自随。欲扣玄关参自己，好看实际访俱胝。
桂岩桂子久飘香，时节催开选佛场。莫作末山施半杓，使人特地唤娘娘。
来日台山大会斋，隔身句子绝安排。如今已落无闻手，双放双收机莫偕。
勿游鱼鲁刁刀市，莫逐千干十卜人。他日有缘重会面，金毛狮子要嚬呻。
细探道德五千字，字字君家说底书。要识玄之又玄旨，淡然清对了无余。
年来个事带誵讹，十卜千干不较多。狭路相逢略擡手，看伊眼脑是如何。
辣辣辛辛一味禅，惯常岂在杓头边。一千五百善知识，未出门时话已圆。
戴起还同放下时，好观实际访俱胝。至今五百年来下，一段风光付与谁。
处尘劳界住深禅，几度悲心碎复圆。得失是非都放下，头头皆我旧山川。
庭前荒草正萋萋，却忆丹霞刬去时。莲社峰高相见了，回来却把圣僧骑。
大悲心上流出底，呼为切脚若为评。不知切脚什么字，写不成兮呼不成。依依稀稀如半月，髣髣髴髴若三星。分付老昭诸善士，生生世世寿康宁。
患累资生无有涯，选官选佛学丹霞。须知发刬殿前草，不碍萱开堂北花。万法从心心是正，一心逐物物皆邪。夜窗寂寂青松下，究彻根源始到家。
三春去向那边去，九夏来从屋力来。一喝两头俱坐断，人天眼目与谁开。乌飞兔走，地转天回，时有清风匝九垓。寒山子满头灰，引得丰干笑满腮。
善恶不思，名为顶句。内外绝依，名为得住。时时寂寂惺惺，时时退步荐取。如是三十年，觅之总无处。觅无处，赢得双眉时陡聚。
日永风清，雷奔电卷。无位真人，略通一线。急须著眼看仙人，莫看仙人手中扇。
没便宜处讨便宜，无位真人小厮儿。如是去来如是住，无时不是在家时。
弃却金轮尊贵人，要来平地讨艰辛。如斯面目尘埃甚，更说优昙别是春。
愿海散香风，花披菡萏红。锦鳞方上钓，金锁已腾空。
日高花影重，风暖鸟声碎。在在圆通门，门门观自在。宝陀峰顶较些些，片月分辉照沧海。
一叶莲舟泛渺弥，诵观音也戴阿弥。希奇妙相毫端上，五浊众生知未知。
顶戴阿弥，不假花冠之累累。肩披藕丝，不必璎珞之垂垂。孤然不倚，俨然若思。我于一十九类三十二应身中次第观之，而无如是抱膝安闲大自在之风规。
矬而肥，肥而痴。肩驼背负，或徐或驰。回头处，微笑时，此意明明说向谁。
跨水行人语不符，绝江足踏一茎芦。此时独自栖栖去，今日人将入画图。
高厚同源，万殊一体。卓尔何来，湛然非止。览蜀天云，挹龙渊水。际会如斯，孰穷所以。正知知之，不出乎是。
兄难兄，弟难弟。马祖真，只这是。撼动西江十八滩，水面无风波自起。
各呈见解，互逞机锋。石火莫及，电光罔通。抛下拄杖而立，不同草草。拈起拄杖便行，亦岂匆匆。者里著得只眼，许你亲见庞公。
昨日与今日，同中却不同。狞龙搅沧海，俊鹘摩青空。宗眼明如日，机轮疾似风。丹霞回首处，遍界觅无踪。
第一句，言不及。见利忘锥，何得何失。拈起放下，翘足而立。文殊维摩，鎗箭交击。果不可当，一掌推出。纵是舜若多神，额头也须汗出。
普济把定，被庞公痛处一锥。直得左转右侧，前依后随。笊篱提起处，相呼作舞时。若言依样画猫儿，定把黄金铸子期。
识得子丑寅卯句，应须继绍此门风。如王仗剑当堂坐，佛魔俱拂一时空。
宗门中令嗣，合眼坐禅处。平地打毬子，急须著眼觑。两挑挑得上，三筑筑不住。筑得住依前，辊向毬门去。
野火炎炎何处起，紫烟红焰便烧人。须知坐卧经行里，见得无殊用得亲。
前溪绿涨雨初晴，浮笠波心掌样平。伎俩由来祇如此，放教急急奔前程。
也大奇，也大奇，卷舒出没看全机。若非鉴物张华眼，未免随人说是非。
圣量凡情浄尽时，转身无路事还非。屋簷下过粟畬里，马腹馿胎一道归。
自家冷暖自家知，祖意西来更问谁。全体承当全体是，须弥顶上戴须弥。
不坏身正是，正是不坏身。适来曲多少，扭得鼻头辛。
巨岳何曾乏寸土，演若迷头狂未回。参寻喜有得力句，突晓途中眼未开。
最好韶山境，烟笼翠色轻。欲描描未就，猿鸟一声声。
镜清湖心抛一饵，锦鳞跃浪上钩来。几乎掣断竿头线，引得傍观下钓台。
国师样子太慈悲，入草何如出草时。射透九重圣箭子，依前特地隔天涯。
奇特老尊宿，大无惭愧人。盘陀石上藕，喜见一番新。
浑仑拈起好风规，石火明明已较迟。不落金峰窠窟里，会须赤手讨便宜。
是身土木无知汉，忍痛声中一皱眉。好是南山射石虎，纵饶没羽亦徒为。
龙起沧海，虎出林端。直下来也，急著眼看。
城上危楼高缥缈，城下澄江复相绕。有时漾影入中流，俯看游鱼仰飞鸟。近楼多少未行舟，满江落花洒汀洲。人同江狎不怕浪，登楼对酒弹箜篌。大别山头白云起，金口渡边雨如洗。半钩新月上孤城，还照高楼与江水。晴江依旧泻浔阳，黄鹤无由归故乡。一声玉笛起何处，燕扑阑干花影长。
谷鸟与我言，怨杀白太傅。借问何以然，携却山僧去。山僧未去时，前盘一尾蛇，后踞一头虎，吸云啸风遶窗户。山僧已去了，鹤来踏翻藤。猿到拗折树，乱筿枯柴塞行路。抑将庐于嵩高之阳，温洛之浒，诸天散花复呵护。抑将慕膻逐臭，亡魂丧魄，委枯骸于北邙之狐兔。荒台兮尚存，破屋兮如故，惟有山僧不知处。世间万事谁始终，极目寒江起烟雾。
江南牡丹凡有几，德安打头歙为二。金陵旧物间有之，池阳吴郡皆居次。地近京畿种偏好，鄂城栽接不草草。舂土筛泥绕画栏，石甃方坛浄如扫。当头第一带鞓红，腻紫娇黄别作丛。盘盂擎出最迎日，碧玉万片藏春风。宝叶丝丝带缕金，锦斑酒晕间攒心。翻腾栀茜乱朱粉，样各数名分浅深。低树犹高五六尺，花重刚枝反无力。迥出层阴转耐看，始悟年深有真色。晚添细雪来相簇，露醒香魂冷方浴。倚柱黄昏眼倍明，顿觉夜阑须秉烛。洛水芳林应更多，不禁飞雨洗铜驼。酥煎送酒有人在，草没故园无柰何。莫对余春起叹嗟，最难保守是繁华。君看南渡百年内，看到子孙能几家。
故人手持一缄书，扁舟清晨造我庐。为问舟从何方来，欲应未应先长吁。长安平旦朱门开，曳裾靸履喧春雷。独有诗人货难售，朔雪寒风常满袖。孤馆青灯不自聊，短帽鹑衣竞相就。獬豸峨冠岂无事，不触奸邪触诗士。虽当圣世尚宽容，滔滔宁免言为讳。轩瑟齐竽本难遇，长编巨轴添忧虑。松菊荒芜归计迟，欲向何门诵佳句。君不见古者防川不禁口，里谚村谣无不有。美刺箴规三百篇，删取皆经圣人手。汉魏著述充层云，采撷花草香纷纷。其间国政最亲切，世许少陵能爱君。交衢谤木求胥诲，盛若勋华犹不改。风雅遗音傥尚存，篇篇遒铎皆应采。小人几度邪侵正，何尝断隔无歌咏。风雨萧萧鸡自鸣，谁顾寒莎响蛙黾。但恐君诗未工耳，工则奚愁强疵毁。益藉讥评达九重，送起声名赤霄里。况于时事无交涉，仿郊寒山题木叶。千龄得失寸心知，笑尔随群走干谒。请君头上巾，为君抖却岐路尘。解君身上衣，为君拂去京洛缁，三濯三洗清泠池。一日失机械，二日忘是非，三日天籁呼吸吹。勇将漫刺付流水，开口尽作欢喜辞。天台石桥春已知，别有野鹤相追随，苟欲避世不可迟。请君归，君勿疑。
姑苏观下逢居简，帽子欹斜衣懒散。自言契阔漫东西，虽老犹能青白眼。知音不在禅床久，抱刺怀书谨奔走。反舌无声乱草间，回首尽成狮子吼。荒芜野寺孤城外，赤叶黄芦日相对。午睡双鸠唤欲醒，起傍生台炙肩背。弄笔濡毫总萧索，尚余酒量添于昨。语尽横塘笛未终，东风满面杨花落。匆匆解缆搀程去，从此相期更何处。一碗官酤般若汤，把手同看独孤树。
嵯峨楼观青山头，昔曾避暑离宫游。吴王旌旆堕冥漠，至今古木涵清秋。谁听白纻歌声接，细扑飞尘石榴叶。银烛吹灰别泪残，夜半虚廊响行屧。美人何处凝娇魂，五色定化蝴蝶翻。几人深闺有余怨，当昼巨栎号惊猿。千年惟见春风在，绿草虽存颜色改。寂寞栏干绕断肠，满径寒香不堪采。朝云为我光徘徊，须臾径入姑苏台。遗踪灭迹竟难望，叶落空林归鸟哀。
江边野滩多老菰，抽心作穗秋满湖。拂开细谷芒敷舒，中有一米连三稃。剖之粒粒皆尖小，整齐远过占城稻。不烦舂簸即晨炊，更胜青精颜色好。寻常艰得此欣逢，默计五升当百丛。雨多水长倍加益，十里定收三十钟。野人获之亦自足，何用虚靡太仓粟。连日秋风思故乡，况复家田有茅屋。坠网重腮鲈已鲜，莼丝牵叶又流涎。急归收获苹溪畔，细拨芦花撑钓船。
海棠最佳须老丛，远及百年花始红。历看名葩此为盛，刚柯硬叶交相映。倚石攒青二三丈，雨膏倒吸胭脂上。仿佛璇霄发曙光，细族蓬莱绣旗仗。露欲收珠色转深，香玉万颗藏春阴。轻风欲透紫丝障，一片朝霞倾入林。凤城多少栽花处，低嫩俱无可观树。相对令人忆故山，年年雕萼扫朱栏。只今惟有溪童在，应放高枝栖白鹇。
吴王铸剑成，自谓古难比。试之高山巅，石裂断横理。那无昔时人，相逢干将里。故宫宫中白日长，春风野田百草香。有谁慷慨不平事，被褐踏花推酒缸。
澄江横匹练，月洗黄罗扇。卷尽白云衣，常星撒沙见。天低欲就人，夜色凝深淀。欻吸动微光，时絣斗间线。凉亭逼旷野，轩楹敞三面。万象悉铺陈，随机互迁变。十岁逃虚空，得此方一遍。相对坐谈玄，终宵亦无倦。只恐骎骎催晓箭，涌上东方老铜片。须著干求大帝君，莫使阳乌眼睛转。
若有藏瘗空山中，谁人反闭玉笥峰。虎潈不得不启封，立石缭之应万重。不知灵变从何发，爆然夜半横分裂。但留一线与人窥，未放白云全漏泄。古木苍藤闭莫开，穴中惟听走风雷。神仙必有便门出，得见飚轮自往来。
雨膏蒸土兰芽热，粉魂淡艳凝缃缬。柳条无力受东风，桃叶春江弄花月。枕函坠发昏眠重，绮帐惊寒替花恐。屏琐虫栖化粉蛾，帘甲蜂钻抱残蛹。麦门冬长柔堪结，桐轮辗尽棠梨雪。门掩车箱铜较闲，瓶敲井干青丝绝。君不见楚王宫中乐酣宴，嫌怕旁人说春晚。玉钗埋遍细腰人，章华台上苍苔满。
拟酌松根泉，先酹松下土。瓯牺副都篮，拾薪自煎煮。一杯复一杯，并酌连四五。寄谢山中人，腹痛不累汝。
春风忽来花满树，海棠最多绕栏吐。客愁才动不复安，两脚春泥踏春雨。高枝背面辞晓喧，低枝湿透挥未干。胭脂深重粉亦殷，颜色滑腻脂肉寒。五云忽卷晨粧毕，晓来姿态俱已失。悔不敲门请君出，吃酒忍饥看半日。疾呼杯酌倾已迟，但惊野雪扫还飞。可能就赐醉眠者，烂嚼落花听鸟啼。
建安梨岳老梨木，刻作唐朝建州牧。香炉忽动吹寒灰，浦城环翠阴风来。岭头顽石尽能走，涧下奔泉皆倒回。猿猱啼兮鬼啸野，六玄虬兮四骊马。想须吟遶碧草亭，举手高翻白云写。峰为文通名梦笔，杨公书堂曾散帙。丽月鲜霞付与谁，烟墅有人还筑室。田父何所祈，赠尔青麰黑桑椹。里儒何所求，赠尔黄粮布囊枕。万岁兮千秋，既往兮复留。抽兰心，拆椒口。簸南箕，挹北斗。不假竹枝歌，何须折杨柳。只用秦原妙绝词，传入神弦荐春酒。
醉中别高峰，挥手谢平野。百里伴啼猿，一官骑恶马。飞花堕城隅，槁叶积亭下。从教践踏去，会有相逢者。
朝来泛舟花满湖，亭午返棹风相呼。已收波浪入菱芡，晚开云日媚菰蒲。群飞鼓翼数沙雁，一去没头双野凫。少留霁色定堪玩，可惜归程时已晡。
古越多精蓝，名僧递相接。青林瓶盂聚，丹壑楼观叠。今乘秋涛便，莫待寒雨涉。何处闻鸣蛩，虚廊扫黄叶。
萧萧枫林青，杂出间椅槚。尚思送行舟，系此木叶下。云开星垂山，水荡月在野。江空夜枨枨，泪复谁满把。汀洲泥沙换，葭苇颜色假。变迁斐然殊，感慨益以寡。黄烟飞高桅，绛雪当道洒。余春去不尽，并放湓浦泻。岂无夜深弹，寂寞少听者。尚有沙滩人，时时说司马。
山前削成面，山后不露骨。何人恋巢居，结屋寄突兀。多风锁寒殿，频雨闭石窟。笋透狮子倾，草蔽鸱吻没。髑髅串胡神，缨络缠古佛。熹灯影摧残，槁柏香蓬馞。丹叶夏犹在，绿树暑未发。坳径鸣秋蛩，闲阶起苍鹘。僧衣莓苔侵，斋钵野菜掘。梵庋止数卷，矧能备巾拂。奔波道涂间，体倦神屡竭。大险阨在前，醉梦魂恍惚。信陋获安处，不胜尘土汩。经房晚栖禅，殆亦未易忽。铁凤终日叫，心颇恶此物。欲去欲住间，征帆已超越。
久客无别望，出门惟快晴。茅店局促卧，村静不打更。淅沥渐有间，四簷稍收声。俯身问僮仆，贪睡语辄惊。耳边嘈囋动，邻房先戒行。拂拭弄包裹，人健脚亦轻。溪舂黄粮响，窗扫巨竹倾。山路少泥土，意想砂砾平。舍梦弃衾枕，披衣散纵横。屈指计道里，陡觉神思清。菜老复命煮，小鲜岂足烹。旅饭任麤粝，苞苴且难成。值雨及雷雹，一阻三宿程。南北互有适，后先何必争。东方晓色至，隠隠天渐明。分手出门去，相引行水坑。
樱桃未开花遶枝，樱桃已开红满溪。花开几朝今始见，人折人攀那得知。黄鹂飞来问谁主，对面相看隔墙语。今日锁魂事可明，昨夜东风过云雨。
长田一亩三石收，截茅作囤遮水牛。驯鸡塞笼彘牢满，大儿看亲女上头。里胥关门罢输送，晴乌窥簷鼠沿栋。瓦盆瓷缶息老身，还将孙子看迎神。庙前擘纸青竹爆，饧糕粉鱼夜祠灶。
大巫舞袍奉酒尊，小巫湔裙进盘彘。野风吹树龙马归，瓦炉柏根香满地。白衣老须撚向前，叉手大胆不敢言。去年田家五分熟，更饶三分百事足。大茧千棚丝满窠，栗犊两握角出肉。土台浇酒再拜辞，纸钱灰扑遶木枝。神语顺从杯教吉，鼓笛薨薨打三日。
湘东王好开芳甸，亭台环绕朱栏遍。就中应教谁最多，庾信江淹日欢宴。七十里围高木栅，花柳烧残少颜色。取次华林建邺边，奚不移归帝王宅。曾经行处苹芜漫，頼此名存悉歆羡。安知飞来不是旧时鶑，舞去都非昔年燕。风擘残桃过短墙，更无人管任斜阳。惜春犹有伤心者，认作徐娘半面粧。
戚戚登临地，凄凄欲暮天。相看数株柳，不听一声蝉。山冷云生絮，江空月上弦。无缘舍尘事，闲对白鸥眠。
归程风强阻，春色有如无。上水千帆健，中流一矴孤。雨冲寻屋燕，云背立樯乌。尽说明朝顺，江行旧有图。
尽日群山里，知行第几重。竹深春寺磬，滩急午溪舂。残旭犹双塔，晴云只半峰。岂无仙隠者，恨不少从容。
日暮野桥边，都归醉客船。数竿沙际日，一片水中天。影落冲烟鸟，声移带雨蝉。殆非人境得，江月又初圆。
客程何太急，岁月半途分。想暂归天姥，还来伴使君。晓吟千嶂雪，春思一江云。若再经过此，囊诗可得闻。
好山多变态，排列在簷楹。平熨澄江练，横铺列嶂屏。石烟寒遶寺，山雨暗离汀。有意携溪枕，眠看直到醒。
本来无饮兴，偶此到溪滩。屋角悬双瓠，船头系一竿。塔高风便响，桥峻雨随干。莫怕城门闭，行归亦不难。
为爱林间寺，幽闲少是非。因抛荜门业，来著稻田衣。石蕨冲云细，山蔬腻雨肥。禅居安稳后，更莫启柴扉。
近凭筇竹杖，处处作生涯。独采傍溪药，自看临水花。爱云因北望，对日任西斜。惟有双蝴蝶，相随直到家。
孤云无定迹，又入乱山居。既息禅机稳，从教世网疏。晓香岩屋像，寒呪石潭鱼。待我寻诗境，看君坐隠庐。
水陆尽经过，地暄晴更和。鸟声临水近，人影向桥多。细雪倾残橘，轻冰脆立荷。少为盐米计，听彻竹枝歌。
病起无情绪，池边日几回。虫声低覆草，螺壳细生苔。暑退芦将变，秋残蓼续开。久消环绕迹，全若未尝来。
杳杳双林路，林深不易登。寺幽怜宿鸟，地僻喜闲僧。静彻垂梁板，寒销背壁灯。水边人忽笑，猿落过溪藤。
自言归去后，只在故山边。纱帽临溪盥，铜瓶傍水禅。昼闲松塔雨，春尽草堂烟。何故相抛舍，沉浮逐世缘。
数杯恬淡酒，相就等闲倾。得失徒多感，行藏任独清。昼闲风有味，春尽雨无声。但惜新栽柳，相呼欠一鶑。
归心终自遂，何必恋虚声。转觉青衫恶，谁怜白发生。扫花山石瘦，洗药野泉清。应有忘机者，时来伴我行。
一曲小湖滨，幽居不厌贫。坐容禅子憩，家就曲生邻。簷竹侵灯众，篱花落灶频。几时吟得句，寄与豫章人。
深山高顶寺，黄鹤旧曾留。鹤去无踪迹，山僧几白头。鸟闲斋鼓静，猿啸佛灯幽。宿约何时践，题诗向瀑流。
便入空山住，休慵汉省书。薄云翻药畚，斜日送柴车。远业松花腻，生涯薤叶疏。抱琴谁共听，一尾石间鱼。
乍归无定业，萧索带村居。神树当中朽，人家著外疏。藻痕千漂絮，花影一床书。何必为真隠，相安便有余。
分半作民栖，犹藏一曲溪。鹊窥莲叶座，僧占菜花畦。白蠹鱼销粉，青干兽剥泥。幸留唐刻在，相伴峻廊题。
水国何年寺，萧条野渡边。僧驱田雀倦，神抱海犀眠。细网垂秋屋，残灯泊暝船。数家枯柳下，犹有旧人烟。
客心怀避忌，地险自多神。枫叶藏山魅，松根抱石人。鹘翻苍黑翅，鱼曝赤斑鳞。未必知风候，惟闻酹酒频。
深僻人稀到，天然野意成。荷冲崩岸出，草入废泉生。曝术充山货，抽茶当地征。未须寻伴侣，时有自来鶑。
出门歧路分，愿往不辞勤。萤影侵湘月，蝉声隔楚云。频烧霜后箨，多饭雨中蕡。若过黄陵庙，椒浆奠小君。
故乡离几日，何处蹑秋陵。梵叶床头树，唐衣壁面僧。雨花粘旧锡，风箨扫寒簦。新偈期相寄，呵弹破小乘。
西山龙井路，俱有旧行踪。待得城中暇，重期石上逢。冷霜粘破屐，落月带残钟。拟践相邻约，烦君买一峰。
野寺孤僧住，当春亦掩扉。晓钟三板去，昏杵一盂归。古屋垂山榧，幽窗养石韦。未容行客憩，荒树雨鸠飞。
大泽沾荒裔，灵山识老臣。微茫云外迹，衰病瘴中身。湿草寒碑夕，晴花午殿春。高簷风雨断，犹避六丁神。
仿佛经行地，还寻古渡边。山禽多白练，溪药间黄连。漠漠将晴雨，迢迢欲暝烟。恍然惊梦醒，二十有三年。
路隔一重溪，山深客易危。驿亭惟有额，官堠尽无碑。竹挂黄身虺，林香白面狸。得船争欲渡，先奔槿花篱。
平世绝边筹，怜君古塞游。谁听蒯缑剑，虚弊黑貂裘。宵柝鸣荒戍，寒烽起废楼。到应先吊古，恸哭岘山头。
欲尽残春酒，登临事已违。听残怀旧笛，添尽御寒衣。鸟向青山没，人来赤壁稀。最怜城侧树，无可作花飞。
把诗从我者，多是剡中僧。结屋何山坞，当门几树藤。地寒常带雪，溪峻不留冰。赠尔新吟去，归题木叶层。
把酒对汀洲，相看发去舟。迎风一分手，惊浪几翻头。烛暗花消泪，枫寒叶弄愁。恐犹回首望，终夕凭高楼。
故里杉松表，归程笋薤初。杯多常失饭，囊罄只留书。海墨收秦弃，山粮拾禹余。古来仙隠者，多在赤城居。
十载他乡别，春归逐浪层。晚晴沙市鼓，夜雨石桥灯。帆仄摧干苇，衣寒脆薄缯。旧时来往寺，惆怅不逢僧。
水宿唐栖寺，何缘更浃旬。千山今日路，三岁异乡人。小殿眠身佛，空廊折臂神。归时重作礼，又拂一番尘。
客怀依古寺，曲水茂林边。俯听磵鸣石，静看山出烟。傍花清晚漱，对竹冷春眠。深羡溪僧乐，幽居动岁年。
春日晚荒荒，平沙极渺茫。楼欹三面水，城卧数条岗。白草吴京甸，黄桑楚战场。长江俱不问，一片泻斜阳。
江枫吟咏工，幽寺冷遗踪。不改前朝路，犹闻半夜钟。地凉汀月皎，村迥水烟浓。试问谁曾见，惟应独有松。
人生各有安，出易欲归难。古道春泥重，孤城暮雪寒。酒锋精似将，诗业远于官。野谷如堪饱，从君借鹖冠。
村崦递相遮，分居两岸沙。地征兼橘柚，土物半桑麻。水白来如虹，山黄去若蛇。往年曾泊此，丛竹数人家。
归心同一路，况复在新年。梦著登山屐，闲随渡水船。宿蒿迷旧陇，春葑起闲田。醉卧天池上，知君在我先。
不因纯孝者，古寺若为安。壁彩蜗游遍，炉香鼠踏残。钟声嘶破梃，旛影飐危竿。尚恐冬生笋，时来竹外看。
昔日干戈地，凄凉古塞情。军同民杂戍，州与县分城。野旷孤鸿绝，沙寒一骑行。十年生息后，人尚怯论兵。
阴阴城垒静，极望不飞尘。草色横江暮，鶑声出塞春。清时应洗甲，来岁又逢辛。惆怅经过处，都非往昔人。
细簇人家住，中分破石崖。竹门开店屋，草市夹桥街。水别东流汉，山横北过淮。并船频借问，同买出江柴。
幽栖深绝地，静夜独宜僧。上下两轮玉，中间一片冰。影收悬罟索，光息过船灯。独坐观心了，无由更小乘。
旦旦自天成，中全一气清。渐分平与峻，俄转晦为明。竹閟铺沙影，松涵出谷声。机心都不动，稳看日初生。
笑语失诙谐，人谁不怆怀。梦残秋雨寺，魂散夕阳街。缺灶粘煎药，干炉积燎柴。风流何必葬，便拥菊花埋。
一年辛苦后，收聚若为丰。摄职全无吏，携家仅有童。乳舂花下管，漆溜叶间筒。自此嬉游地，应须且浙中。
山寺凭高夕未昏，上皇曾此定乾坤。瓯闽散驿缘江岛，龛赭收潮入海门。细雨乱花唐辇道，淡烟疏柳汉营屯。何时汴水东流畔，君返宸居臣故园。
欲望江山夜转真，胡床曾此对嘉宾。伤心皓月长流水，回首清风不见人。花落雉楼横角暮，草生鸥渚破船春。归程岂暇频登览，分付羁愁与白苹。
何日遗踪锁断岗，更谁曾望旧台荒。百年南渡频秋雨，一片西山几夕阳。石碍老松欹径险，岸随干苇出江长。斗间可是无佳气，又见飞乌绕去樯。
高阁巍峨接水滨，兴亡才问便伤神。鸣鸾东阁知何处，跨鹤西山别有人。柳映落霞江渚暮，草铺斜日野田春。群鸥亦厌多悲感，偏与忘机客最亲。
吴云迢递楚云鲜，从此南征路几千。汉使五羊登岭日，鲁经三豕渡河年。榕穿白草飞蛮雨，椒落黄芽起瘴烟。待及戍瓜多载石，定无番货入归船。
山门寂寞唐栖寺，别去闲居又一年。草暗暮田群雁远，花明春院一僧禅。云房夕磬浮清雨，水殿寒灯宿细烟。作得诗成无寄处，几回遥认隔溪船。
远望披裘日几回，可堪江上暮寒催。云飞旷野迎风断，雪洒长滩夹雨来。马踏野桥嘶破板，鸟迷村路立高桅。暂须移向疏篱泊，迁就惊春一树梅。
独行沙岸不相携，准拟沿溪更渡溪。药蔓交加虫上下，柳花撩乱蝶高低。杖头晓伴春云石，屐齿晴翻夜雨泥。诗就随山为人写，等闲抽尽锦中题。
小作幽园傍宅开，只须数亩占楼台。石移林屋秋云至，水带松江暮雨来。径草散香迎过屐，砌花分影荫流杯。人家园圃应无数，不似君能日几回。
梧叶萧萧墓草长，梦魂曾断九回肠。空闻绛帕离章水，谁见黄旗入洛阳。鸦噪暮园江阪迥，龙盘春戍石城荒。赤乌不识桑田变，犹自凄凄守白杨。
袅袅朱栏倚细波，绿云相对閟嵯峨。中天车驾曾擒虏，何日楼船定入河。霁柳午阴随岸远，露桃春色过墙多。黄旗适应东南运，已办箫铙几曲歌。
细藓柔莎琐旧堆，昔年曾见异僧回。如何天上飞灵雨，不为人间洗劫灰。江接潮头诸脉应，地连岗势一支来。只今不假虚无事，别是春风歌舞台。
一径逶迤草自芳，何为不复更翺翔。应须旧国还宣武，别有高台在建章。白鹭背花寻塔路，赤乌冲柳集宫墙。中兴不比偏安事，且对梧桐荐羽觞。
日落凭栏感慨频，长干桥畔冷残春。桑田芜没徒多事，兰玉丛生更几人。风暖影翻花外燕，雨多痕蚀草间麟。堪嗟群从成功后，不及钟山一尉神。
点点凝烟望未收，六朝遗迹遍荒丘。自从绛阙雄江面，谁把朱泥染石头。岗断晓榛双阜虎，岸长春草一滩鸥。诸公多少新亭恨，不是知心莫上楼。
横障弥漫恃此丘，长江东骛转湍流。波间去海无多里，沙际铺淮辄数州。风势起花山郭暗，潮声侵树野田浮。无由望彻苍茫外，回首斜阳总是愁。
匆匆何事解朝衣，甫为君王领一麾。历考近来成故事，就迁长是未多时。寒更夜彻防淮柝，晓舶晴翻出海旗。不久赤蹄应已到，只须略赋练江诗。
凭高望尽寂寥天，与我闲情共渺然。平展暮云三百里，积停春水二千年。沙洲横渡荆江雨，石塔遥分岳麓烟。老我未闻飞剑术，想须今度遇回仙。
精舍萧疏近水凉，分明一径绿沉枪。就移山近湖皆隠，放出楼高寺倒藏。春透露梢齐曲槛，晓翻风箨过修墙。长堤花尽人稀少，来听蝉声伴夕阳。
缯甲如荼护此台，玉颜憔悴锦帆来。一蹊香草无蜂过，千里空葭有雁回。响屧藓埋丹凤迹，缕衣花变粉蛾灰。谁知子夜歌残日，树满西山似绿苔。
瞬息沿流七里遥，感时回缆木兰桡。高台未变陵兼谷，故国频更市与朝。风散乱云通去驿，雨消残雪助归潮。渔翁近亦无前辈，一个青铜不肯饶。
昔人有意久经营，极望寒芜远更平。三国旆旌群鹊散，六朝楼阁一鸠鸣。雪消晴嶂沉孤垒，风打寒潮入废城。多少怨魂销不尽，草根烧断又还生。
事久销沉只等闲，好将深意递相参。舳舻宵遁谁思忖，裙屐春游自笑谈。西日瘴回迷汉沔，北风波逆上江潭。隔城方唱招魂引，一拍殷勤至再三。
茫茫迂曲度平川，何处孤村近水边。烟护刘琮残壁垒，雨沉黄祖旧楼船。寒沙细拥菰芦地，破陇斜耕苜蓿田。见说去年秋潦后，更无茅屋起炊烟。
幸际清时息五兵，舌顽无处说纵横。蚁封一梦难分别，蜗角千年强鬭争。丹壁邮亭新蜀道，白楼烽戍古邾城。自知夜半徒兴舞，移远寒鸡不使鸣。
夕阳光退杳难凭，欲问江鸥只怨憎。得意举帆烧北岸，伤心流楳锁西陵。雪消蜀货千樯下，风顺吴盐万斛增。且趁一樽相暖热，自非乘醉莫来登。
索居牢落动关心，但觉匆匆岁月侵。无梦不因怜昼静，有怀多是惜春深。草香稚蝶销胡粉，花落蛮鶑变楚金。最是不禁芳树色，能消几日又成阴。
庭下同栽两树梅，一株摇落一株开。无缘春色相亏曲，有分晴光亦往来。雪打枯枝愁汉驿，雨翻雕萼梦荆台。绮窗不断横斜影，犹有东风管碧苔。
衣冠从昔化文身，峻岳当天自有神。秦帝刻碑三十载，越王栖甲五千人。江连云气分南纪，海接星河近北辰。必竟兴亡谁可料，但闻陵谷变飞尘。
天随清调何人继，幸有荒村故宅存。橘上蠹虫应屡变，草间眠鸭尚能言。池亭暮雪兼风起，篱落春潮带雨浑。人啖菊苗终竟别，屠沽犹自不登门。
路才容马尽荒茅，谁识仙人旧钓鼇。流水不随船影断，乱山犹带弹痕高。春烟粉黑重生葑，暮雨灰红半拆桃。今日故宫何处问，东风应长对江涛。
忽地相逢便解颜，况兼终日看青山。精神摘柳哦诗际，标度寻梅集句间。春淡野桥孤艇远，暮寒溪寺一钟闲。匆匆又作经旬别，两处东风各闭关。
远程已过经行处，别有逶迤古道存。寺已寂寥犹有殿，水才穷尽又逢村。一株枯木人分路，十里飞花客过门。必竟悉依生处乐，不知何事别家园。
匆匆宁不恨飘零，转更分岐过别汀。世事总如迂曲路，年华都付短长亭。冢桃褪蘂无人色，社栎盘根作鬼形。心自感伤人岂识，回头犹顾岘山青。
消散羁愁益坦然，况当初暖欲晴天。清溪苔滑重抄纸，浅屋柴香正煮绵。隔水杀鸡祠社土，过桥嘶马入人烟。今朝似觉难忘酒，应更无人笑谪仙。
木落千山怨别离，自知难驻马行蹄。上书季子穷归洛，献赋荀卿老向齐。驿店破旗秋雨细，戍楼残角夕阳低。袖藏秘策君门远，应望中原泣鼓鼙。
波眼沄沄浪复轻，稍苏羁束过清明。倩人觅路先寻酒，久客怀乡始见饧。松下紫芽肥野菜，竹间青叶带山樱。自从一别齐安后，直到今朝始听鶑。
书剑悠悠屡变迁，老谙多故始知天。汗青每愧抛长日，发白无由逐少年。暮雨暗消江岸柳，晓霜初透野池莲。此心悬解何须语，人问惟应一指禅。
自谓别离难会面，如何此地又相寻。往来云物他乡意，轻薄风尘久客心。夜雨泥涂三里郭，夕阳烟火数家林。送君好去加餐饭，莫听哀猿彻晓吟。
竞携书剑去纷纷，谁解登临对日曛。北道荆夔一江下，南朝徐兖二州分。高楼角晓鸣秋雨，远戍烽寒起暮云。莫把寻常望瓜步，恐惊边雁不堪闻。
僧房十日相留恋，为怯生寒未到家。插岸断冰妨荡桨，入簷飞雪助煎茶。香台穴碎逃秋蚁，古殿巢翻失暮鸦。惟有溪梅最禁耐，傍篱争发向阳花。
著书不就便相抛，远向襄州谒故交。里舍千头无旧橘，客程三脊有荒茅。买鱼村渡捐孤剑，沽酒山城解弊袍。双鬓岂堪禁岁月，眼看归鳦又成巢。
时节匆忙过隙驹，可堪岑寂就船居。不禁衰病慵耽酒，无益闲交懒报书。风暖暮田归海燕，雨甜春水上潮鱼。客中自是光阴速，才见新正又月初。
昔年此路达王畿，荒烧畬烟事已非。山向崤函空北望，水随江汉自东归。凄凉坂路征车远，寂寞邮亭候火稀。遥想思乡怨岐路，杜鹃花发鹧鸪飞。
晴江万里绿波来，惆怅君房去不回。秦苑河山归故国，越乡云雨庇荒台。春风一道江蓠绿，落日千峰杜宇哀。欲访钓船无处所，野花如雪满汀开。
飘然久作登临想，才遇名山雨亦游。林尾乱声犹间响，枝头残滴未全收。濯翻野竹从教軃，冲落岩花放出流。欲把姓名书石上，几回拈笔又成休。
衣裳单薄鬓萧骚，独凭危栏首屡搔。出壁乱云分片段，隔江飞雨见丝毫。庭前断续蛩争响，簷外轻便蝶鬭高。多少好山俱在眼，愧无短屐共游遨。
当前滩号西施碛，对碛看秋得句清。五色悬门秦一尉，六经充栋汉诸生。石丛细火团荒砌，野蔓疏金出废城。目送浣沙人去后，又闻街鼓报新晴。
长江淡淡树疏疏，扫却闲庭即故居。虫入暗床频促织，萤穿虚壁屡翻书。破除暮色惟荒菊，荐送秋华有嫩蔬。料得故园分社酒，小苞青橘四腮鲈。
自慙尸素尝多暇，未放秋风变楚颜。一梦别离抛白水，三年端的守青山。野鸡避鹘遮雏去，沙翮衔鱼趁母还。纵有乱愁消遣尽，淡云残日共人闲。
清溪楼阁暮沉沉，不觉登临夜欲深。几处卷帘催酒笛，谁家闭户捣衣砧。一朝野雾三朝湿，十日江天九日阴。暗喜碍人公事少，自来收拾送秋吟。
对港近村俱有路，扁舟倍觉往来频。入秋破褐惟存线，尽日收钱不满缗。远岸冷沙衔坠叶，浅滩寒水卧枯苹。未知行役何时断，纵使更深亦唤人。
吟得诗成若等闲，为吾开尽锦囊斑。不专瘦岛元和末，要且长城大历间。帆入乱潮随涨水，帽冲残雪度危山。从今便少春游伴，才过新正可得还。
极浦苹花白，空壕兰萼红。伤心城上燕，飞入馆娃宫。
欲知行远近，细数杜鹃声。暗入苍山去，千闻是一程。
水源穷不尽，垢腻生春袜。未敢辄揭流，且向幽亭歇。
玉树分明照夕流，粉痕翻为碧苔留。三更枝上玲珑雨，乱滴寒香一夜愁。
忆昔同行题落叶，寺前枯树鹤巢边。不知今度苔枝上，多少秋虫已化蝉。
空山落日又逢僧，雨杂尘灰满帽纹。但忆来时门不掩，麝香偷卧石床云。
师说古香寮旧开，鲍照曾为惠休来。至今猿鹤犹知敬，静对寒星礼碧苔。
山门半掩浮云阙，古道人稀芳草歇。夜深零露滴秋香，幽人独步青萝月。
书来只说住高峰，不记松林第几重。欲拣青峦问茅舍，秋山一样白云封。
颂罢南华谁得闻，两川寒玉一禅身。松边弹舌低声念，莫引龙来变作人。
山僧袖出新诗卷，字字馨香扑人面。清晨何处展看来，卷得梅花两三片。
野庙荒芜倒掩扉，寂寥香火客来稀。年年归燕相看觑，空滴春泥损画衣。
青鸟传书渡海迟，乱山衰草葬蛾眉。锦囊消歇余香在，狼藉春风荳蔻枝。
石龟无语对东风，海鹤曾迷晓市中。三十六鳞朝夜月，玉钗人在水晶宫。
白云随鹤乘将去，深碧桃花满故宫。三十六簧明月夜，不知何处吸春风。
小园宽占一山孤，别有墙遮古观居。到了恩波拦不住，水窗游出放生鱼。
爱花偏倩猎人寻，残雪偷春上棘林。山岸有谁先得见，冷香疏亚辟寒金。
一曲呼凰下九霄，石台春静海山遥。周秦战血纵横尽，犹卧白云吹洞箫。
碧树童童荫屋庐，分明青盖画龙车。南阳病叟成何事，便谓枯池活得鱼。
昔人深夜看星斗，镇压灵坛尚有符。偷写只应苍鼠惯，几行丹篆绕春芜。
锁断寒蛟亦有神，冷波寒水病残身。谁收匙钥权相借，略放天池洗白鳞。
抽铅点汞旧台荒，何处搜寻旧草堂。谁见洪崖最深处，一坑泥护石中黄。
一曲长歌浙水寒，绨袍空往又空还。咸阳若有山东志，莫放苏秦又出关。
布帆何处定逢春，身是归人又送君。明日隔城回首望，冷花寒叶满秋云。
花飞春减绿阴成，不住风光绕禁城。山寺晚晴蝉欲噪，柳林犹啭数声鶑。
怜君归橐路迢迢，到得茅斋转寂寥。应叹药栏经雨烂，土肥抽尽缩砂苗。
水国秋清潮半生，越王台殿锁荒城。西楼一夜思归客，斜倚朱栏独听笙。
虚堂人静不闻更，独坐书灰对夜灯。门外不知春雪霁，半峰残月一溪冰。
芦苇萧萧生晚潮，伍员何地更吹箫。夕阳自逐寒鸦去，万片宫花共寂寥。
别十三年返故居，可怜世业半空虚。布囊惟有焦琴在，乞与秋风葬阖闾。
袅袅多应半熟时，落斜高挂冷攒枝。分明记得山窗下，一架寒藤带雨垂。
独立弥漫灏气中，倍饶云雾杳重重。直西一道孤光起，指点人看是白龙。
眼力难穷远即昏，纵晴惟只两三分。今朝林屋人皆见，不似峰峦只似云。
渺渺秋风生白波，故乡归梦隔山河。可怜一纸平安信，不及衡阳雁字多。
诗囊挂在船篷上，吟过江枫落叶中。为恐吴牋题不尽，秋风先燥数堆红。
断桥流水两无期，残日轻云处处疑。乞与行人自沽酒，满旗风雨豆花篱。
白发宫人频笑谑，罗衣昔对君王著。夜惊春雨洗桃花，梦魂犹挂秋千索。
老僧病久声嘶喝，屡说紫衣胜短褐。莫嫌两手渐拘挛，曾把御前供奉钹。
晴逼寒笆春满邻，汉奁芳额渐轻匀。东风未放全消息，雨萼愁香不见人。
悄悄如秋麦气凉，山风吹透湿衣裳。小炉深幌枯松火，一夜寒香遶客床。
俯为江山特地来，势须时暂走尘埃。稍闲便著携官酒，一酹吴王旧钓台。
此是衡阳第几群，寂寥偏杂雨声闻。如今远道多矰缴，莫厌高飞入暮云。
柔橹双随下水船，乱帆轻舵递相先。无端系著山村岸，高枕芦芽对雨眠。
三日要行还止住，冷沙寒水暗消春。一千四百芜湖路，怨雨愁风多少人。
见说谪仙曾到此，东风千树锁雕墙。游人偏向花间酹，雨湿春泥喷酒香。
解帆登岸作山游，林木茅茨共一丘。数日骤寒消不尽，尚余残雪护松瘤。
年来沙涨卒难消，更觉西兴渡口遥。冷坐看他骑骒马，半鞍泥水踏春潮。
悠悠心厌出江沙，过得丘亭转落斜。村店自知行客倦，劝尝新酒卖甜瓜。
人居泽国胜居陵，十月陂塘未结冰。残苇乱茭收拾后，断筐分晒折腰菱。
弯弯田角路周遭，摘尽柔桑露浅蒿。无限寂寥门半掩，一车偏健夕阳缲。
连朝微雪暗消凝，始觉春风逐旋增。今早画簷偏有意，数条吹折晒残冰。
旧来边塞自多尘，瘦草寒花强作春。见说连年更凄怆，乱萤随趁鬼迷人。
閙里看山不识真，偶来轩槛振衣尘。诸峰便觉移相就，分付春风欲去人。
点点杨花飞满洲，只应催促送行舟。非关向晚伤心事，自怯春寒不肯留。
尽日凭栏客兴浓，山虽西遶水还东。便乘春暮家园去，犹及棠梨满径风。
自觉才疏久愿归，敢将山色便相依。汉家事业虽全盛，亦放梁鸿一个飞。
悠悠行路雪侵头，拟出重关洗弊裘。堤上忽逢憔悴客，背花停酒说通州。
浅滩近渚沙相接，水落渔人朝暮涉。摵摵风鸣若雨来，绕堤吹散干荷叶。
本无谋略强谈兵，每愧临边病未能。筋力岂知犹可喜，一鞍千里到江陵。
网边分得尾纤纤，腥却莼丝莫厌嫌。自有野人相料理，柳阴茅店一包盐。
山栖书到多日，野渡舟横几回。想见溪边亭上，故人待我衔杯。
春风冰断千尺，晓霁云开百重。何处溪桥争渡，谁家山寺闻钟。
野屋定堆落叶，山径应铺石芜。一别经秋不到，隔篱黄犬谁呼。
高阁俯人世，越香清古岑。林表山烟薄，竹多苔色深。露笋翻晓箨，云房生昼阴。天风自然来，明月照我琴。景豁谢幽事，竟日聆仙禽。佳言出奇观，清梵扬空音。子猷昔好此，故园今陆沈。睠然顾兹赏，萧萧生道心。
久客空江上，闲吟对石门。青山非远近，流水自朝昏。夜月添乡梦，春风入烧痕。翻思南郭路，迢递隔烟村。
圣代吟家众，无君众体诗。数奇官职见，心苦道途知。积梦难相寄，流年自各悲。金闺催制锦，又复向黄陂。
旅馆成佳集，临觞送远征。厨烟含烛焰，溪雨夺琴声。愁动草边色，恨牵花外情。明朝过平望，应念隔春更。
芳草渡头猿夜吟，孤舟一系百年心。旧游零落不知数，客路经过空复寻。暮雪关山千里雁，夕阳烟火数家林。明朝叹息东征士，发垢冠欹不欲簪。
芳时谈古调，霅浦少人同。化日桃花外，归船便隔春。
寒食风埃满客襟，西湖烟雨送愁频。日高未起鸟呼梦，春晚不归花笑人。
离离双鬓似秋蓬，惯逐沙鸥与断鸿。漂母矶头春水阔，扁舟何处系东风。
冷花疎蕊竹间横，浅薄笼烟淡作晴。怊怅野桥春水断，几回相见不分明。
独棹一溪云，山回景自分。露花藏岸势，风叶乱泉纹。短箭催年急，微阳近草曛。断猿将落木，清夜不堪闻。
魏王为将过颇牧，转佐功高萧相国。洗光日毂上天衢，海宇竦瞻如立鹤。定储不用招四老，知公狐鼠视产禄。青苗一疏更奇伟，时宰喙硬心愧服。当时元老不在廷，中外知非宗社福。至今荒棘没铜驼，志士泪尽以血续。故祠金貂色已暗，英风可扫炎海酷。尚想乔岳初降灵，凤采龙文照山麓。闻孙来补翁祖处，玉题绣井新前躅。落成举杯文字饮，高台何必糟丘筑。百年往事陵谷改，故国苍然但乔木。公归补衮居上前，谏草家藏皆可覆。才如苏梅宇内少，流落应怜犹未复。晓枝蝶閙不足云，晚节要看秋圃菊。
当今称文宗，斗南一和仲。掣鲸力倒海，兰苕不同梦。百年日苦短，千载事谁共。赋诗推义山，论旧数季重。客持邀我读，欢喜蹋破瓮。疾抄畏纸尽，饥诵忘浆冻。欲传换骨方，伎工恐无用。涂窗谩成鸦，过门任题凤。唐僧句月炼，一步不敢纵。高参鬼僊吟，下比古佛颂。湖江大国楚，宫阙天府雍。小大材则殊，未易求折衷。公文如珠玉，盛世盍包贡。一鹗剡交腾，万牛挽难动。造物或困之，鬰怒使快痛。晋康名远郡，侯印亦久弄。蜃嘘横跨海，龙潜中兴宋。年丰秔稌多，守醉宾客从。时时写乌丝，虹光穿屋栋。祖帐在何时，行色当倥偬。相期远公社，后会邈澒洞。拟办酒椀招，更出虎溪送。
岭西支郡联荆湖，时危选帅劳庙谟。公才健如天马驹，胸中戈甲敌万夫。向来持节犯贼区，贼降不用丈二殳。浮云散尽明月孤，世间公论何时无。煌煌丹诏来天衢，阴风策策随兵符。大旗十丈车前驱，弓刀武骑前后趋。我占福星岁在吴，孱虏数尽当磔诛。笼烽平安羽檄疎，玉帐亦可吟抚须。奏功入觐乘锋车，峨冠儤直承明庐。公家事业青史书，公家祖相兄鸿枢。
长安貂蝉贱如土，故家文献余一缕。平生粗疎不媚妩，直语岂知犯张禹。腰间金印丈二组，我自弃置君自取。儿时翰墨跨诸父，投老为郎方齿叙。天关耽耽守九虎，一节临遣复不与。介堂卜筑开宿莽，谁知公意颇有主。眼明沙鸥喜欲舞，便请衣冠挂神武。圣朝留戣非为愈，勿薄淮阳宜叱驭。
宜春古郡联荆渚，曩年尝梦公补处。峥嵘老气横九州，直前莫作分外虑。秋田旱渴思霖雨，君命敢徐宁畏暑。击强鉏奸雷破柱，仰山古佛亦肯许。州黉一记最奇古，机综远祖昌黎愈。眼前琐尾相品署，知公千百未一取。秋空仰瞻鸿鹄举，政恐是中有新句。三年奏课返林坞，煮茶贺公公莫拒。
公家中朝第一人，一门兄弟皆朱轮。公材吏能固无敌，笔端亦自回千钧。我生不识平津阁，晚识老监犹绝伦。长松阅世傲云壑，万牛回首山嶙峋。清都梦断薄冠冕，三生髣髴贺季真。岿然灵光独殿鲁，闲似商皓深避秦。园林阴成钟鼓乐，风波不骇鸥鹭驯。千卷赐书善和宅，万金买石平泉春。古来此事总输公，六环金带何足珍。封胡岁岁捧寿樽，蟠桃积核齐昆仑。
健才事声名，抚案走百吏。法家冠柱文，好以杀为戏。要留百年思，莫令一时畏。近时攀辕民，未必皆民意。
千家煮蔗浆，万里随风桅。谷少蔗愈多，荒岁不疗饥。初闻下令严，巨贾颇不怡。至今训农文，可配七月诗。
薏苡不类珠，疑似多谤伤。恭惟大雅姿，南物不入囊。铃斋一片石，历劫难赞扬。常恐鸡林客，夜半惊虹光。
抚槎溯银潢，手探支机石。天孙茧瓮丝，拟补衮五色。星斗光离离，欲见无羽翼。旧恩倘可报，杀身奚足惜。
元龙湖海士，豪气卧大床。著书不疗贫，仰面看屋梁。昔从诸老游，须鬓未老苍。雄篇掩众作，声价如琳琅。谓当奏赋时，给札香案傍。不然如谪仙，布衣登玉堂。岁月忽已迟，驱车去潮阳。昌黎强项人，断碑字字芳。当年骂佛表，正是护法章。大颠亦神奇，世岂有此郎。往者不可作，怀古多慨慷。有书寄新诗，无书勿相忘。善保千金躯，岁晚天雨霜。
生交无百年，死交有千载。百年追逐能几何，千载义魄犹相待。死不知心，生交徒劳，指天誓日儿女曹。羊角哀，左伯桃，吁嗟此冢今蓬蒿。
前年番兵来，郎战淮河西。官军来上功，不待郎书题。淮河在何许，妾身那得去。生死不相待，白骨应解语。天寒无衣儿啼苦，妾身不如骨上土。
切切复切切，壮士重离别。壮士别君去，万里无回辙。暂时一樽酒，异日肝胆裂。何况岐路间，俄顷生白发。君不见荆轲剑气凌白虹，易水悲吟泪成血。
少卿入胡庭，明妃辞汉殿。君恩如雨绝，生死难再见。至忠反为逆，至美反为贱。含冤天地间，日月为谁转。河梁泣满衣，琵琶啼背面。千年传乐府，曲变恨不变。常恐胡冢傍，夏月零霜霰。
瞿昙李耳东家丘，不生虞夏生衰周。世乱杀夺无时休，佛现身作大慈舟。老务静治销戈矛，孔以笔诛著春秋。学佛亦有绝世流，学老曾见飞升不。最后三人师孔氏，气节虽同穷达异。渊明不仕义熙岁，倾家酿秫供一醉。翰林谪仙与苏二，卒以蛾眉招众忌。脱靴偶忤高力士，触拨玉环良细事。谁知绍述丞相嗔，铜驼陌上荒荆榛。僧伽拥扶度鲸海，虏酋过坟禁樵采，使我掩卷增感慨。
李耳西游丘泣麟，战国十二终一秦。祖龙坑儒儒不死，溺冠复生赤龙子。有孙作帝痴求仙，茂陵松柏荒苍烟。瞿昙说法忉利天，下视尘世磨蚁旋。丈六身坐黄金莲，孔老仰望不及肩。魏晋隋唐如过鸟，云外高人眠未晓。坡乘刚风为奎星，白舒逸气追长鲸，渊明醉鼾犹雷声。
儋州秃鬓翁，老气凌汗漫。金銮岭海等游戏，尽倒银河洗忧患。山村荷瓢感慨欹，买酒独赏春梦婆。酒酣忽转商声急，龙君悲咤波臣泣，锦瑟无端弦五十。
远师东林白莲社，世上丹青好传写。爱陶醉汉招不来，送陆道士大笑回。千年此意画得么，俗工凡笔何尘埃。涪州逐客无聊頼，买酒过溪讥破戒。诗人口业不自持，袖手默坐君应知，生天成佛佛是谁。
自垦屋头三四畦，得闲时复事鉏犁。花粘蛛网碍蜂度，树带鹰巢无雀栖。啸罢半山闻逸响，诗成绝壁见新题。老来定力人难转，菜叶放教流出溪。
衰老逢春能几回，自怜光景赋残梅。齿牙落尽舌犹在，年岁阅多心尚孩。座上麈闲谈客去，手中书堕睡魔来。生平痴绝真堪叹，千古文章水一杯。
云暗初成霰点微，旋闻蔌蔌洒窗扉。最愁南北犬惊吠，兼恐北风鸿退飞。梦锦尚堪裁好句，鬓丝那可织寒衣。拥炉睡思难撑拄，起唤梅花为解围。
曩岁巍冠接俊髦，玄都又种几番桃。山中供奉犹遭谤，泽畔灵均盍赋骚。世事万端常倚仗，丈夫百挫见雄豪。旁人妄指笼中翮，不识冥鸿天宇高。
帝赐琳宫散吏名，寄声黄合谢弓旌。琴招野客持杯听，棋看痴人覆局争。燕颔终当飞食肉，蛾眉最忌美倾城。晴空万里君知不，苍狗白云常变更。
左司声价过韦郎，小却宜盛白玉堂。龙卧密云还不雨，鴂啼众草自无芳。江湖旱地千里赤，淮蜀胡尘十丈黄。持节暂闲宁袖手，为君画策射天狼。
红满芳波绿满蹊，公余无事似幽栖。临池洗砚看鱼跃，对竹坐衙闻鸟啼。胸次九流如镜浄，壁间片锦与花齐。云霄别有清华地，早晚朝车过竹溪。
苔径长年断俗踪，亦无交旧可过从。闲忧颓堕自鉏菜，老尚怪奇惟种松。履破背时翻著袜，诗狂见月乱撞钟。千年陶谢今谁似，恐有山林不易逢。
人物依然元祐中，鶑边系马亦金狨。相君惟忆刘夫子，学士须还儋秃翁。翰苑鹤天双鬓雪，玄都燕麦几春风。老来始得文章力，前有欧公后益公。
玉节来临昔治州，仪曹爽气更横秋。未夸判笔摇山岳，且喜仙槎近斗牛。童拾棠阴前竹马，纱笼寺壁旧银钩。南塘遗稿公新卷，他日人传作话头。
无事看书倦即休，心灵远与古人游。常尊贾岛呼吟佛，盍请刘伶谥醉侯。岁晚庭梅真益友，天寒炉火是重裘。两冬京浙无消息，老磵年来安健不。
身世浮沈莫更论，百年大笑付乾坤。机关鬼面神头戏，岁月风樯阵马奔。时过黄扉俄瘴海，宠衰金屋又长门。人生万事真难料，不若深山无怨恩。
病余顾影瘦崚嶒，阅岁无过白发增。天与聪明减痴福，年侵衰老惜友朋。寻梅废苑霜穿屦，听雁寒窗雪洒灯。追忆旧游如昨日，想君夜梦到西陵。
破衲褴襂两鬓霜，耳边谁管俗雌黄。自骑馿炼推敲字，不与人知安乐方。五柳传中寻靖节，孤桐声里见嵇康。深山敢叹无知己，饥食松花死亦香。
雪曲从来难赏音，无机古路绿苔深。骥寒远放雁为伴，鹤晚未归鸦满林。紫领宽袍笼袖醉，乌纱侧帽掉头吟。公侯多少身名灭，李杜光芒尚至今。
曩岁怀忠扣帝阍，东游未久赦虞翻。流芳千载凛生气，拜赐九河湔泪痕。钓艇带烟飞鹭渚，辔馿冲雪早梅村。虽云冷淡穷生活，刺绣终胜倚市门。
欲离湖边别卜居，每亭随意坐须臾。水漂鱼沫粘花片，风拂蛛丝落露珠。竹阁晚晴山见越，莼乡日暖客游吴。向来和靖高吟地，不记残梅尚几株。
台省群飞竞刺天，琳宫散吏管云烟。长才十月得霜鹘，拙宦三江上水船。身外声名输饮酒，世间屈曲胜巢仙。丈夫功业谁能料，起渭征辽尽暮年。
千骑丛中旧拥旄，丹心犹在鬓萧骚。汉庭重少冯唐老，晋士趋卑张翰高。静看棋枰争胜负，闲驰笔阵寄雄豪。抢榆击水公俱乐，却是旁人叹不遭。
江南春水荻芽青，江北春风鱼上冰。花发正催寒食节，鴈归应过永昌陵。骑奴玉辔闲调马，公子锦鞲行臂鹰。曾宿杨州建隆寺，五更吹角鼓腾腾。
前三十万岁已往，后千亿年来无穷。化工团土为愚汉，傀儡牵丝弄老翁。尧桀是非俱蔓草，嬴刘成败等飞鸿。午窗睡起摩双眼，落尽瓶花糁桉红。
京口见君乘早潮，短巾调笑立溪桥。长瓶买酒典孤剑，一夜枕书谈六朝。常恐骑鲸狂捉月，不然跨鹤坐横箫。远公多病宗雷死，惆怅社中人寂寥。
早岁驱驰翰墨场，快如阵马与风樯。自期作佛先灵运，那肯堆钱付窟郎。闲日有僧来乞米，死时无妓共分香。神仙谪堕年期满，应合乘云在帝旁。
投老林间借甑炊，心闲自觉乐无时。生台抛饭暗持咒，山路负薪高诵诗。惜燕常年寻故主，笑人荒冢树穹碑。白头寂寞安吾分，何用黄金铸子期。
自古词人例谪迁，十年无路可栈天。督师上正倚裴相，破贼叔应推谢玄。伏枥骥思沙漠外，脱鞲鹰去碧霄边。僧隟早辱莱公赏，他日牵联得并传。
血战荆江障贼锋，无端谗嗔困英雄。念亲不隔关山梦，忧国常怀畎亩忠。早岁交游今改事，少年豪举晚收功。碧油谈笑多新句，倘值南云寄便鸿。
奏赋长安不遇知，丈夫失意肯生悲。科名自古与风汉，造物至今犹小儿。道在布韦轻将相，时危耕钓隠英奇。渡江亦谒青山不，应念曾公为制碑。
河淮羽骑召兵频，腊月花开暖似春。鬭雀倚风将坠地，长鲸吸海欲生尘。烧红天半无飞鸟，云白山中有隠人。回首南园旧城阙，断烟荒树更伤神。
小筑林间憩倦游，莫年幽事胜西州。松阴猿啸闲行药，日夕鸦归独倚楼。山色齐奴开步障，叶声楚客赋悲秋。一生不晓樊川意，刚把诗方万户侯。
奇事浑无俗事稠，扫除一榻梦沧洲。草虫呢呢儿女语，风蝶翩翩公子流。烟雨楼台六朝寺，图书鸡犬五湖舟。少年伴祇孤筇在，时复相从说旧游。
一住京华能几日，故山欲去值春寒。石坛经雨草生遍，庭果落阶鸟啄残。云表鹤声朝返佩，林间虹气夜开丹。僊家缩地寻常事，试与思归倦客看。
壮不封侯老背时，云山得意合忘归。思鱼不肯歌长铗，射虎犹堪著短衣。椽笔枉将修野史，阵图少试解棋围。元龙心事应如许，何日相逢语入微。
双眼常时看屋椽，从来不结俗人缘。早年曾悟出师表，晚岁始参齐物篇。魔垒孤军降百万，诗坛一首当三千。清溪结得茆庵未，闲欲寻君共泛船。
诗卷前年手自携，秋风客路易东西。游淮战士看飞锡，渡海神鱼惊照犀。故国身归疑化鹤，深山睡稳厌闻鸡。一生结友皆奇衲，难得如君无町畦。
晚睡初醒月上阶，远村何处笛声哀。霜凋陇岸有梅破，雪隔炎洲无雁来。旧隠青山犹在梦，故交白骨已生苔。欲谈往事无人共，自拥寒炉自画灰。
枫叶芦花满目秋，倚筇那复少年游。眼看桑海梦相似，骨瘗匡庐心始休。万里霜天孤唳鹤，五湖烟水一身鸥。君看清绝无攀处，著得尘埃半点不。
年年散粟出朱门，狗盗鸡鸣总受恩。空有玉棺归碧落，更无红粉哭黄昏。徧行苔藓寻陈迹，拟倩梅花招醉魂。常恐丘原千载后，不生荆棘长兰荪。
草没亭台不见踪，故交掩泪立寒风。食鱼客去余空馆，放鹤童归弃旧笼。病悟前书藏夏口，死留好句在江东。徐陵元是麒麟种，天上应须见宝公。
远游少负长卿才，晚亦乘车衣锦回。正喜瘴溪鳄移去，又惊辽海鹤归来。秘书入社花簪帽，宾客分司酒满杯。莫怪一麾不辞远，吟诗要上鬰孤台。
竹笼盛来露未干，试尝数颗已无酸。味同楚水赤萍实，色比韩郎金弹丸。委地儿童难识价，经霜桃李不同盘。缄题寄去非无意，相约交情到岁寒。
学问渊源汲绠深，逢时肯作子光瘖。平泉旧圃多奇石，栗里闲居只素琴。终竟封侯凭燕颔，莫夸对客割牛心。向来谢傅游山伴，尚有白头支道林。
碧落仙人上界还，手携奎壁下天关。百年第宅复金琖，万卷图书围玉山。霜压老槐龙卧壑，春催红药凤衔环。时危报主诗人志，好爱苍生莫爱闲。
词源本本自欧苏，胸次湖江跨楚吴。纵未押班坐鸱合，亦须开府佩麟符。拂衣太华今无放，卜筑中条昔有图。久矣笙竽喧众耳，新声待奏凤将雏。
齐楼梁殿黍离离，王气潜随斗柄移。秋雨狐藏宫井树，夕阳鸦立御园枝。诗人闲管江家宅，宰相偏嫌蔡充儿。青史鬼雄元不死，归来化鹤有谁知。
国号仓皇更几回，昔人事往后人哀。相赓璧月词千阕，帝劝长星酒一杯。春草不怜同泰废，晓钟犹是景阳来。陵荒玉椀无踪迹，寒食梨花依旧开。
楚柁吴樯兴未休，好山谢事要闲游。常憎驽马恋栈豆，今见苍鹰掣臂鞲。岁晚老松无伴侣，天寒落叶正飕飗。人间果是风堪御，却欲携君徧九州。
铃斋去岁念民饥，鬓雪凋疎带减围。史册千年循吏少，江湖万里散人归。儿童不信夷齐溷，党论尝攻韩范非。临别祝公坚晚节，受恩何敢望留衣。
峨冠人避柏台骢，弭节光分泽国龙。应似鲜于福京左，还同司马过临邛。风生廉按清南峤，冰解将输佐大农。拈起瓣香说无极，千年道统继儒宗。
槛外江流知几霜，烦君著语吊滕王。琴中谁识啼乌曲，酒后任称司马狂。阁序尚留唐篆刻，剑光何预晋兴亡。此行遍览遗踪了，历有征书出建章。
渡江诸老尽兰荪，当日琳琅照一门。龙去难寻神剑迹，鹤归犹记旧巢痕。百年阀阅须关念，五里松楸易断魂。京浙故人无恙不，相逢记为问寒温。
夜冷萤窗书倦看，解鞍南去路漫漫。霜干处士梅花圃，日照先生苜蓿盘。乞米剩堪供鹤料，钓鼇重怕坏鱼竿。何当著意抛妻子，共入深山学养丹。
曩赋登楼望故乡，边淮十丈战尘黄。已闻淝水返朱序，亦说汉庭怜孝章。千载青编如属国，一麾白发出炎荒。山林朝市终殊路，只待除书慰别肠。
借得茆斋傍涧泉，新年乐事胜常年。诗逢得意犹藏稿，琴畏知音自断弦。鲸浪粘天思渡海，狼烽照夜忆游边。崄途试尽身犹在，来共看云听雨眠。
暑退江城又素秋，想因怀土亦登楼。兰香盍称骚人佩，萱草难忘志士忧。纸上雕虫真害道，山中射虎胜封侯。四方弧矢男儿事，慎勿悲伤念少游。
柳公遗迹留芳扁，一度摩挲一叹嗟。佛阁僧居如穴蚁，梵编虫蠹失惊蛇。文占天上奎星聚，语到宵中斗柄斜。老衲畏寒仍戒酒，不能伴客赋梅花。
闲携竹杖过横塘，碧藕无花叶更香。斋后随僧同洗钵，醉中得句旋投囊。鱼沈似厌池光静，禽语如欣树影凉。更欲招邀鸥鹭伴，菰蒲深处共平章。
万马群中一马骢，击奸白简尚生风。衣冠南纪瞻鸣凤，云雨东山起卧龙。台阁难招真铁壁，林泉未隠且金狨。拥旄前有莆阳蔡，相继名齐石鼓峰。
袖里明珠思暗投，衰颓未敢学伊优。座谈宁受鬼擘口，舟滞不嫌风打头。凤去麟亡千载远，蜗争蚁鬭几时休。百年等死分前后，说与髯兄一笑不。
俗客敲门以病辞，拥炉时复撚吟髭。雀栖梅日印孤影，蛛去簷风吹断丝。旧友渐稀增感慨，良辰易过莫寻思。六年世态看差熟，惟有青山无变姿。
徂岁忙如电后雷，新年又下急符催。雪将解舞絮夸柳，春遣先锋花付梅。窗白看书俄晻霭，炉红炙手倏寒灰。凭栏大笑无人会，瞥尔晴空一鸟来。
门径莓苔古意深，闭门懒复事参寻。棋图静见孙吴法，樵唱真闻韶濩音。米尽有方烹白石，丹灵无意化黄金。花飞又是春将莫，小复风前拥鼻吟。
每共樵翁采药归，晚晴荷锸又相随。行逢流水便乘犊，坐到烂柯因看棋。鸟踏高枝收坠果，人耕古冢得残碑。远公幸自逃名好，何必栽莲诳小儿。
首夏山中风物和，不妨老子小婆娑。竹亭晴坐燕泥少，花迳晓行蛛网多。云表危峰干北斗，道傍古树识东坡。匡庐深处堪归隠，岁月澜翻奈老何。
寺不干兴废，江流曾策勋。门栖征虏舰，僧诵设冥文。薄霭遮西日，归雕带北云。江心数峰小，传是晋人坟。
秦吴相接处，远客独来游。秋尽斗移柄，曙分河隠流。马嘶残月垒，雁入向阳州。北望长江在，悠悠波浪愁。
长年狎樵牧，门外即荒郊。瘦草牛羊路，高松鹳鹤巢。病来勤习定，老去懒寻交。常愧逃名者，深山自缚茆。
数树梅花地，先朝处士庐。柳凹人系马，萍破鹭窥鱼。空冢衣冠蜕，山房水石虚。白头旧园吏，曾见幸金舆。
松间灯夕过，顾影在天涯。雪暝迷归鹤，春寒误早花。艰难知世味，贫病厌年华。故国风尘外，无心更问家。
门外柳花过，似予飘泊身。吟高妨定衲，客久羡归人。无药可医俗，有钱难买春。山中旧同伴，招隠寄书频。
山气晓常雨，晚晴溪见沙。荒园闲柳色，斜日淡梨花。访隠行过洞，思亲梦到家。十年此来往，今度鬓将华。
药迳入云林，晚晴扶杖吟。照泥星复雨，经朔月犹阴。树折怜巢覆，泉清见叶沈。爱闲自如此，不是学灰心。
郊原春过后，日日长新梢。洗竹去蛛网，疎松留鹤巢。云衣慵补缀，月户自推敲。旧种梅花树，吾今与汝交。
石灶断苔纹，摩挲吊隠君。风吹游子袂，月照古人坟。旧事残碑在，荒祠流水分。永怀山忽冥，红叶坠秋云。
哭公非故人，觉苑失龙麟。白日有明暗，青天无鬼神。戒珠常照夜，锁骨不栖尘。老我谁相问，空余影伴身。
登山行复歇，脚力钝如蛙。宿雨少游客，荒畦多落花。公侯归蔓草，池馆破谁家。同是伤春者，留连惜物华。
玉节畀名流，澄清十四州。元公著书处，葛老炼丹洲。星应郎官舍，霜侵使者裘。东南箕歛极，宽得一分不。
魁宿来临幕，不同常郡僚。名高饶荐剡，官满合归朝。彩旆倾城送，清声载路谣。丽谯虽末绩，亦自出云霄。
幕皆资画诺，人最说君贤。判好堪呈佛，心清亦近禅。著书僧有传，执法吏无权。风雨东门路，分携忽黯然。
古廨大江边，多闲少俸钱。凤栖仇览棘，虹贯米家船。心静佛三昧，时来官九迁。外台兼督府，幕下正须贤。
废殿何年寺，门开不见僧。犬眠莎砌日，鸦啄菜池冰。湿藓侵碑字，空巢缀壁层。谁家古祠在，无主夜烧灯。
七十明朝是，年将衰并来。顽皮禁冷暖，老气压凶灾。铁砚穿何益，金丸跳不回。群儿爱伶利，与汝换痴呆。
住壁与云邻，荒畦虎迹新。樵鸣猿落果，鹰急鸟依人。阴磵澌经月，寒花开过春。鳌山前事在，独坐想芳尘。
新岁七十三，驽痴不脱衔。搓绳谋系日，储药要医凡。魇鬼惊酣枕，村优笑戏衫。灾祥总由我，何必问巫咸。
京华厌尘土，借屋瞰湖边。馿蹇驮诗笈，鸥闲傍酒船。啼鹃残月晓，细雨落花天。何日东林伴，同修莲社缘。
策蹇下山椒，冬深寒意骄。瀑风吹帽湿，杉雪落衣销。梅嫩有花早，桐衰无叶凋。是山皆可隠，不用楚词招。
力耕野老嫌儿少，苦战将军羡级多。祇道乱离人死尽，朱门日日买青娥。
燕山烧营火照云，羽书夜半飞入秦。铁衣血冷不敢脱，功在将军不在身。
夜半岩间坐看星，千年老树有精灵。前山月上青枫顶，照见白鹇来听经。
天孙锦段冰蚕茧，太古盘铭苍颉文。三百年来消息绝，无人为酬杜陵坟。
营司牵浴柳边池，玉沫垂衔步较迟。洗见箭瘢如有恨，将军忘却未侯时。
水边烟外见横枝，画里寻思记旧诗。祇道老来风味减，铁心还自有愁时。
瓦沟月暗乱萤飞，照见芭蕉叶上诗。忆得前时吟最苦，自携残烛拂蛛丝。
山房岁晚冷如冰，欲访卢仝病未能。莫怪邻僧无米送，无人送米与邻僧。
老君坛西晋朝柏，拜坛道士头发白。卖丹得钱还酒客，肉重欲飞鹤无力。
武夷洞中老松树，上有千年仙鹤巢。几度隔云茶臼响，山童树下拾枯梢。
鬓毛萧飒已成翁，奇怪胸中尽扫空。尚要俗人传好事，岁残乞米送卢仝。
小桥路入野僧家，山犬眠莎向日斜。庭户几时风雨横，粉墙压倒佛桑花。
淳熙天子课农桑，黄合鸿儒绾郡章。文物升平今已远，断篇流落入僧房。
朝游金谷莫东市，心忆平泉身海涯。化鹤归来人不识，春风开尽碧桃花。
剪翮花前老可哀，寄声鹰隼莫相猜。旧游赤壁君知不，曾伴坡仙作赋来。
天宝三郎好鬭鸡，醉中官锦贱如泥。沉香亭北花含笑，不管渔阳胡马嘶。
田翁养鸡竹作笼，老雌恋雏不顾雄。催租无人岁常丰，杀身为黍堪酬翁。
寄奴开国势龙骧，转眼更齐又换梁。惟有先生赋归去，至今犹是晋文章。
昏朝麟醢凤遭烹，鸿盍高飞入杳冥。成佛生天俱妄想，筑台当日译何经。
天津桥上听啼鹃，从此南人弄相权。多少衣冠落沙漠，朱崖宜著玉堂仙。
市桥日莫蹇馿嘶，双袖龙钟醉似泥。回首长安泪沾臆，落花何处杜鹃啼。
官路骑馿突尹驺，尹曾骂佛去潮州。却从渠问推敲字，千古诗人作话头。
看书多事置书休，收歛胸怀入倚楼。送尽归鸿簷日晚，败荷疎柳一池秋。
傲寒开晚背时香，寻伴天荒地亦荒。不觉春风红紫閙，老翁偷入少年场。
少陵弦断无胶续，鸾凤巢高隔五云。老子一身都是胆，要倾东海取龙筋。
燕外游丝暖欲迷，酒船吹笛水亭西。梨花唫苴桃花笑，恼杀春光醉似泥。
晚寒晻霭失楼台，弦管声收野意回。柳下系舟觅闲伴，更无一个白鸥来。
羌笛谁将花外吹，十年心事暗香知。夜寒瘦影侵衣袖，月满阑干独倚时。
麦畦微雨过，日照青湿湿。牧童坐短蓑，牛卧寒鸦立。
归牛晚失犊，牧童学声唤。溪边白鹭鸶，衔鱼上田岸。
死别日益远，年衰梦亦无。忽开旧诗卷，泪洒白髭鬓。
党籍英贤尽，长淮南北分。忠奸论方定，金璧购遗文。
获印兮汾阳，结茆兮湘之岗。湘之岳兮帝宫谒帝，帝不敢骄兮奔魑魅而走蜚龙。余行兮余意，一笑兮足惊一世。人不知兮谓余立异，岂人见兮胜帝。调古兮湘童，大道兮壶之中。白璧苍蝇兮何污，噤不敢陈兮君怒。苍苍上兮皇皇下，乐莫乐兮郴之土。藐郴城兮楚涯，身非余兮辱余奚为。策空鸣兮余去，人曰吾能料生不能料死。生可玩兮不可留，宛故庐兮风翛翛。
山昙昙兮起云，山浪浪兮流水。神何为兮山中，岂怀忠兮放弃。沃牛炙兮疗饥，挈壶兮荷锸随之，生不封侯兮死何庙食为。是耶非耶，余不得而知。女巫兮击鼓，坎坎兮祠之下。帝不下招兮遗怒，馘长蛟兮缚雄虎。野无烽兮海无澜，马不用兮都且闲，都且闲兮神乎何以为御。振策而风兮回轩为雨，风雨时兮多黍稌，风休雨止兮神何处所。桂橑兮兰楣，朝云出游兮莫云来归。云辉辉兮神来归，云霏霏兮神来归。
师在干淳，名塞穹壤。据妙喜室，鞭挞龙象。诸子迭出，如凤如麟。如雷破蛰，何草不春。余不肖孙，亦忝备位。芜辞匪渎，惟以识愧。
昔大慧师，道鸣东南。率先伏膺，横浦紫岩。繇是徧交，渡江诸老。钩党牵连，优游岭岛。至今微言，皎若日星。公忽开卷，如暗得灯。遂登蓬山，乃掌太史。金銮应制，倚马万字。平生补衮，用功最深。群媢众嫉，独天赏音。宝祐一疏，据经引义。申救大臣，惟有去耳。疑公前身，即二张公。与大慧师，所立一同。末劫浮荣，磨灭谁纪。晚节芬芳，公真不死。公于大慧，世异心通。儒喜诋佛，公愈推宗。紫岩之铭，过者必式。酷哉秦火，毁珠陨璧。公重感慨，伐石再镌。著语未了，骑鲸翩然。某畴昔亲奉麈尾，霏屑冰座，墨妙堆几。俛仰之间，事往迹陈。更几百年，复生斯人。
公真天人，谪堕尘世。方朔岁星，傅说箕尾。又疑山林，一念差耳。乐全僧身，忠宣佛位。夙弘愿力，出济事会。作民司命，寿国元气。神皇布政，夐古鲜俪。谁为谤书，阴受风旨。疾雷破柱，公不失匕。关弓射羿，公愈荐祢。山薮高深，天球粹美。出夷入险，更使迭帅。长淮虏冲，孽雏旁睨。飞囊走羽，秉钺危寄。初闻谢公，语误客异。复传孔明，食少敌喜。牋病乞闲，易苏旧治。大星竟陨，白鸡告祟。抚公平生，竹帛光炜。谅公精爽，河岳流峙。万锺千驷，浊世糠粃。五龙九鲲，乘云谒帝。某闽衲野鹤难系，公呼来霅，获望簪履。酒阑烛跋，孤客末至。香烟未散，三生弹指。纾百结肠，储一升泪。上悲法门，下哭知己。
公归兜率，局面屡变。青云交绝，珠履客散。白傅草堂，裴公经院。僧定未起，樵柯将烂。老鹤倦飞，不慕霄汉。驽马恋主，非贪豆栈。风雨忧愁，常占春半。昔倚山岳，今悲露电。语犹在耳，事不如愿。病忆故乡，一筇易办。受恩莫报，迟回眷眷。入西州门，泪流被面。知音永已，弦断琴爨。袖香告辞，用写缱绻。
公掾富沙，来就师语。少服师训，称公豪举。后二十年，麾节煌煌。老客辇寺，传公除郎。桂联荆渚，朔风孔棘。见公起家，大刀长戟。冠弹复挂，印刻复销。羡公枪榆，如抟扶摇。如生马驹，不受控勒。如钢百炼，愈不改色。士不患才，患不身修。修身既才，奚訾奚尤。士挟一能，足以駴世。公百其蕴，而不尽试。私尝啧啧，叹公不逢。公笑谓予，子何褊胸。坟寺虚席，乃命扫洒。曰子非我，子岂肯下。感激怀人，慷慨受知。愧无黄金，铸钟子期。事与心违，公又仙去。精灵地下，知予心事。哭西州门，何必羊侯。万事宛如，华屋山丘。
乌乎古云，蔚有时誉。执古刀尺，割弃华组。宿钞成山，臆断意取。群疑塞胸，耳领心悟。汲汲著书，恢恢养士。猗公之起，惟皇有旨。猗法之嗣，惟北峰有子。远矣北峰，曰公是似。胡不百年，后学之思。公不百年，后学思之。矧予卜邻，岁寒畴依。稚予阅朋，至老无几。惟兹不磨，昭然永垂。
末俗住山，尤贵黄纸。造物畀公，共衰病至。既病之矣，复遇岁艰。当八面风，撑百漏船。漫刺衔袖，临斋乞米。骄儿索饭，饥嗔饱喜。我行四方，阅士如墙。小智虚夸，妄夫荒唐。宣绍命脉，干淳气魄。天悭地閟，神盍宝惜。冷灰粟焰，将晓景星。泯灭甚易，佛法替陵。同时爱憎，异世悲慨。诸君不信，有遗录在。我作苦语，模写虚空。泪尽血续，夫岂为公。
我昔游浙，多贤友朋。老归故山，耳冷如冰。忽闻君来，语作吴馨。白而长身，美髯垂膺。未几月台，挝鼓腾腾。巍然广座，摄衣而升。我忝隣居，复为交承。君素恢疎，不立户庭。舌端骋辞，驱涛卷霆。疾谁使之，一瞑不醒。七尺桐棺，萧然行幐。侑此瓣香，感慨曷胜。
我憩闽北，叔凯枉顾。出南涧书，剧谈至暮。言昔之夜，得梦怪奇。当与藏叟，会阿耨池。想耶因耶，一笑眇邈。执手告戒，义均骨肉。心平行粹，爱南涧翁。人百忤之，而无愠容。凯病且贫，户满客屦。翁常解衣，骚骚治具。嘉翁风致，古人所难。鄙夫悭啬，拔毫如山。吁嗟衰年，失二益友。耨池西方，游必俱不。昼诗绝吟，永帖罢挥。猨哀鹤怨，金环不归。吊既后时，奠复不早。瓣香忏悔，泪湿春草。
佛法下衰，众魔峥嵘。如虎而祴，白昼市行。晚交得君，如黄河清。君与予谈，洞见底里。予建一事，君曰可纪。予出一辞，君曰入理。狂猘狺狺，嗾之者谁。君蹑予足，怒形于辞。古有徇义，舍父背师。曷不千指，曷不百岁。神祐靡专，贵奸寿悖。谓天昭昭，天实茫昧。君素清苦，简洁自持。如政黄牛，标韵过之。有德操才，得疾亦奇。浮华眼前，道义千古。昔有微言，噤不敢吐。含哀以告，君必领悟。
兄主两山，无顷刻暇。踆踆走俗，类古普化。人始不识，睢盱猜讶。徐察情真，有朴无诈。翕然同声，真本色者。未几废宇，耽耽大厦。昔瓶无粟，今廪多稼。松弯易地，筋力已谢。犹命肩舆，日谒百舍。车殆马烦，途远将夜。一身破甑，万事飘瓦。追惟何及，抚事悲咤。飞书别我，历举昔话。云何良友，天不少借。一香永诀，老泪盈把。
嘉定之间，公壮我少。意气尽同，岂但同调。众夸蝇声，而出蚓窍。一唱十和，抚掌称妙。公独雄浑，间见奇峭。如行空麟，如追风骠。拥絮曦簷，炀袍夜燎。俄聚忽散，人事难料。遥睇吴云，夐绝闽徼。每得尺书，恍陪色笑。龙钟出岭，只影自吊。回思岁月，真过野烧。偻指旧游，半堕缥渺。叫公不应，一灯谁绍。铢香后时，幸毋我诮。飞锡何之，山深猨啸。
甲午之冬，一笑分袂。交游累千，名字难记。公虽它乡，常在眼底。公今隔世，犹见梦寐。念昔与公，情同昆弟。老离闽山，再饮吴水。三十年间，死尽流辈。顾瞻浮图，洪木翳翳。丛林凋疎，变习日异。愿起公死，为砭为剂。为师为承，为祥为瑞。千载追难，百年满易。意长景促，人往物是。春寒野阴，感慨歔欷。
前春还闽，道传公病。聪明忽痴，医不识证。石门迎见，悲喜深省。莫年客土，相依为命。太白残月，同光共影。吾曹恢疎，世路机穽。身犹弃遗，奚顾堕甑。古琴绝弦，缺铛折柄。二子谈禅，时隠几听。退士献书，阿婆窥镜。鬼笑揶揄，人笑齿冷。少日与公，讲明素定。丹心如铁，空橐如罄。千载意长，百年俄顷。一死一生，遇此衰境。姜盐鬻茶，油葱浇餠。唤公不应，老泪泉迸。
震畏四知，我畏我知。心之所畏，天不可欺。
人之生也直，此君亦如是。我酷爱此君，臭味本相似。方其出地初，一种根萌异。刚特俨不回，钧石莫障蔽。日夜之所息，雨露之所渍。玉成修茂姿，表表在天地。其静专似仁，其动辟似智。其肃然似礼，其凝然似义。虚中纯白生，似信不容伪。在人该五常，在天足五气。六月苍苍寒，不附炎热势。雨雪披猖中，弹压万凋瘁。似正色立朝，忠诚著于世。似广厦万间，其荫足以庇。似闻伯夷风，顽廉懦立志。似坚子卿节，夷险无二致。似见鲁仲连，不复论鄙事。似识元紫芝，顿消名与利。子陵钓严滩，太公钓璜渭。风月一竿中，相从神骨契。持此叩竹洲，考功言外意。
翰墨绝畦迳，言词中律度。笔落风雨惊，诗得江山助。不食烟火语，说到精髓处。升堂必入室，由道谁不户。达者无后先，成贤特指顾。要亦认意思，初不在章句。伊欲登坛场，且阔著地步。其中有活法，此理若大路。所差只毫厘，相去已冠屦。兰室味本同，莲社约此去。把定心鸿鹄，直须盟鸥鹭。多才夙究明，一见已颖悟。貂续不胜情，用得以布露。
大学融智门，至善在所止。明德与新民，贯通无异理。万折水必东，千古吾晦翁。考亭追杏坛，犹存舞雩风。昔者学易堂，粤山宽闲野。此道闻而知，笃信无虚假。尚有刘静春，至理共乐循。我登二老门，天方寿斯文。服膺善恐失，适正杜邪曲。当时片言下，问道不隔宿。学易堂已空，谁与鞭凡庸。静春正耆庞，抠衣尽从容。襟谊子崇笃，远来顾茕独。作诗念清新，愧我言腐熟。四海皆弟兄，尚友惟辅仁。春草正碧色，话别同敷陈。
天下邑无不可为，在人忍耐自为之。信能宁心办坚苦，事到难处天扶持。民吾同胞痛痒切，何忍横敛类剥肌。心诚求之若子保，人亦怀之如母慈。上饶迩来号凋剧，苟焉称贷负頼随。况多权官惨剥割，又肆席卷公化私。吏奸得售科罚计，等第输钱与断词。词人欲休休不得，充庭塞狱缠累累。公来愤悱感动处，与认前时已贷赀。谓令亲民民必及，民固可欺天莫欺。民脂民膏供我禄，胡宁又割民膏脂。催科仅仅欲逃责，毫分不忍科罚施。奉公洗手附庸邑，一孔一粒归州司。请俸有时不给用，月索庄课来助支。屡典缗钱代月解，几回过我同攒眉。听讼元不以惮烦，使之无讼而民宜。相安田里闲耆保，懒出市廛讴耄倪。日长喧雀堪罗设，星散饥乌靡孑遗。花酣满县春风遍，草茂虚囹天意滋。君之来也蹙頞告，蹈此汤镬出未期。屡效渊明归去感，不求赫赫声名驰。自甘阳城书考下，谁曰闷闷政术卑。隠隠绰有棠阴地，忽乃遽及瓜戍期。自上而下有公论，辕辙依依动去思。吏卒将迎相告语，东君政化尤可推。义居孝友能为长，睦族慈幼存成规。里仁为美典型在，居家既理官可移。此番政事行无事，默与古者气象追。君今既展朝天旆，行人路上口成碑。予岂栖栖为佞者，特告方来共鉴兹。
云本无心出，庄非有意名。午供雷腹实，晓带月痕耕。身世随舒卷，山村任晦明。饭疏浮富贵，畎亩但存诚。
太极即人极，坤爻德不孤。直方真主宰，敬静实功夫。老桧霜中干，寒梅雪里株。常惺惺法处，收敛物俱无。
和籴存和气，春生垦辟时。民庸天上见，岁事腊前知。吾谚诸侯度，谁褰使者帷。乐民之乐者，犂雨趣耕治。
文昌因祖饯，郎宿问斋名。枉驾一朝款，寒窗千载荣。未花梅索赋，堪杖竹经行。自得来青句，山泉不可清。
吾侪坚世好，心事老天知。梦寐符前说，轩翔定此时。故家当有后，造物本无私。雪里阳春脚，梅开第一枝。
莫讶书斋小，其中天地宽。毓成岐嶷粹，立取本原端。掇拾童科易，恢弘道术难。好培丛桂种，休作浪花看。
鉴堂均此号，兄与弟相先。画以名家显，神于活法传。双眸蟾皎洁，两袖羽蹁跹。落笔人人似，柯山本是仙。
腊雪多为瑞，丰穰隔岁知。林峦银劔戟，苑囿玉壶池。映几孙书饱，卧冰祥母饥。疾风看正色，余事付清诗。
薰炙儒先早，朱门授受亲。去寻颜巷乐，归咏点雩春。道妙穷精一，心传有省循。乐天知命者，忧道不忧贫。
亲养九旬余，先生寿亦如。学充淇澳美，训释济南书。诸老经筵送，俞音宠渥疏。惜非程子聘，中沮亦时欤。
师承心独切，于道愧无闻。几载钻坚叹，前年枉教勤。墨车回可赞，晋鄙善潜薰。道脉惟其寿，天胡遽丧文。
痛惨哲人痿，愚缠丧母悲。溯风怀绋路，泣雨写哀词。学本藏诸用，行皆笃所知。惟余经训在，交付有孙枝。
奕叶文宗盛，如公罕与俱。源流传紫橐，题品重洪枢。淛左清名凛，江南政绩殊。二难芗共荐，生死亦同涂。
身忝蓬莱客，抠衣谒使臣。麈谈频款曲，樽酒屡殷勤。政事钦前迹，诗书耸旧文。话言犹在耳，不忍哭公坟。
貌与心俱古，岁寒松桧苍。学高眸炯月，吟苦鬓先霜。能赋秋宾早，收功晚节香。满门弓冶趣，有鹗待云翔。
当路知公谂，搜扬入剡科。才难行志易，官小及民多。北部劳人耳，东皈奈命何。邮音嗟忽断，空有泪滂沱。
丛桂论文旧，辛酸话早年。虀盐朝惯苦，膏火夜无眠。一第酬初志，殊勋策步仙。激昂英气宇，缓步赤霄躔。
诗债松边了，鉏荒賸种花。云程衡麓雁，风味仰山茶。白玉楼成速，金銮事可嗟。桃源千古恨，寒日惨啼鸦。
在昔我先翁，礼廑先正隆。潭潭带湖府，凛凛玉溪风。夜韭觞筹里，春花唱咏中。怀哉秋水去，世好孰如公。
荣显宜超躐，威声憺外陲。边疆多崄历，麾节两朝推。范子甲兵有，张名草木知。急流缘底勇，路口岘山碑。
十载居间学，瓢泉映洁清。陶潜黄菊趣，杜老白鸥盟。云自无心出，春随有脚行。知非古巴蜀，使指若为情。
旌廉优召节，丐佚得临漳。静退家庭旧，清芬滋味长。病中知命见，力上挂冠章。了了遗言善，虽亡实不亡。
眷义门墙旧，交游手足如。方勤来妣赙，忍写慰公书。继世多先烈，诸郎总令誉。观音山路黯，飞些重欷歔。
徼好年家后，知公月旦先。宠荣身外物，孝友性中天。趣自怡堂得，诗从犹子传。故园遗迹恨，月落早无边。
佳景环深院，开门远俗隣。径幽通鸟雀，溪迥隔风尘。客过宜樽酒，时来与物春。好风为我至，萧散足怡神。
众木欣欣茂，扶筇到故家。楼高春月晓，池曲暮烟斜。物化迁无定，徘徊兴自嘉。悠然尘外想，随意乐年华。
春昼情无限，欣看绿野丛。折花红带露，种竹晓生风。自有悠闲趣，何须绘画工。名园多胜致，高咏与谁同。
邦侯光价擅文场，密印心胸书传香。鸣鹿载歌苹野什，骄骅群跨杏园芳。阳春有脚葭吹管，生意无边柳著行。已报主人环玉立，与观宾句递春坊。
儒宫新创俯青溪，上挹魁躔踵旧规。鹗荐联名充赋日，龙飞亲策采言时。指迷承学云中路，珍重贤侯席上诗。只有梅花知此意，东君著眼是先期。
圣朝天子荐临轩，嘉与愚臣究本原。天地两间扶景运，唐虞三代印微言。慙无一德酬清问，猥玷初班误圣恩。一节誓坚忠与孝，立身端不负乾坤。
衮衣日月炳当轩，光逮刍荛采众言。内外修攘明治体，忧勤终始养心源。英髦瑞列霜中干，治化春回雪里根。愿溥需云苏物槁，九垓滂沛洽君恩。
明庭亲策广搜贤，识治朋来谊少年。肆秩琼林宾燕衎，载颁宝画宠光延。此时礼乐三千字，他日丹青数百篇。蝼蚁怀忠赓帝咏，相先事业誓神僊。
圣明钦恤重皋陶，一日飞星五使轺。方幸蓬山陪末属，遽瞻英簜隔层霄。谆谆天语扶邦计，念念民生弼教条。轻重适权孚简眷，金鸡山色谶鸡翘。
丹墀密勿对尧言，忠款拳拳实恋轩。帝学缉熙方显行，圣心左右已逢原。光昭宝画敷明训，仪侈琼林匝异恩。百拜赓歌天日皎，报君惟有此心存。
温温中旨肃传宣，鲁语书陈诵说专。圣意聿宗伊洛训，愚臣谨绎考亭编。寸心普物根源地，百拜承颜咫尺天。尧舜吾君持所学，敢陈他道对王前。
躬承清问及年丰，蚕麦今还与旧同。稼穑艰难周圣虑，农桑劝课即田功。志民深闵僖公雨，勤业犹存豳国风。恳恳召和关主德，我皇心直与天通。
清和时候玉堂宣，愚亦何人厕讲筵。但觉梦回深夜爽，不知身在九霄眠。志裨君德从容地，恋切宸恩咫尺天。愿散辉光烛幽隠，肯专荣耀贲金莲。
粉署窗前小竹林，子孙蛰蛰得春深。土膏肥迸苍龙角，地发抽迟紫玉簪。簷近十分饶宿溜，墙高终日硋层阴。南风昨夜阳和透，放出参天劲节森。
玉堂窗外小池深，香雾朝浮花气沈。树杪亭亭鸦点墨，萍根发发鲤跳金。中涵一勺渊泉定，上有九重天日临。充广恩波无尽意，敢渝洁白寸丹心。
愚生何幸圣明遭，官府宫墙上界高。冰雪身心参宿列，日星条令揭天曹。二南美意存周召，九德淳风慨禹皋。我亦空餐慙汝士，谆谆惟切痛民膏。
炎方典礼始郊迎，夜宿铨闱暑气清。万物洪纤俱夏长，九天宽大遍春生。眼明剔蠹牙签滑，手倦驱蚊玉箑轻。我自黑甜深帐稳，不容形遁晓窗明。
天遣溪山付客星，翠屏中界玉澄泓。无边潇洒寸心远，有分登临双眼明。浄洗胸中参范老，细于诗里勘元英。千年相望神相入，一脉清风要主盟。
主静非专在静时，至于动处亦随之。圣贤学问惟知止，敬义工夫要夹持。所养勿忘由勿助，其中何虑又何思。莫教鹘突名轩意，物诱情迁几坐驰。
愚山山上谪仙徒，到底真愚却不愚。山色长供诗料富，山居赢得俗尘无。逍遥天地南华子，隠约箪瓢陋巷癯。定力不同山不改，一生双眼不渠孤。
见说庭阶玉树芳，薰教书史郁心香。郤诜林峙应难并，燕窦枝繁未足方。莫羡三槐森巨府，且看三桂列华堂。多闻直谅成三益，松竹梅花共雪霜。
平分风月两悠哉，胜践春浓花未摧。萧寺适今重建阁，兰亭怀古共流杯。典型二老溪山重，唱咏诸公今日开。慙我枯肠元蹇涩，底教头上片云催。
闻说精蓝颇壮哉，天教杰栋起崔嵬。簷前山色呈螺髻，槛外溪光献玉杯。对景自应双眼豁，忧时应得笑颜开。唤回忠定遗芳躅，衮衮云霄步武催。
彼美前修亦伟哉，岿然风雨不能摧。人新人古怀斯阁，春去春来付一杯。游兴漫随流水去，衰眸长对好山开。销凝往事凭栏久，杜宇一声烟际催。
彊支疲薾此跻攀，屈指曾游十载间。方丈喜添千佛阁，双眸陟豁四围山。可无可有僧衣钵，随得随供佛面颜。门外雪深知几许，只消透得个重关。
审是须防自是偏，四通八达路平平。伊周孔孟是心一，尧舜汤文是道传。善恶正邪书里月，行藏用舍性中天。圣贤万语千言订，个字来从太极先。
三才中立囿形均，昧者拘拘利乃身。不道有身皆有血，岂应知我不知人。其间一物容亏性，是即四肢顽不仁。洞洞八荒皆我闼，豁然窥见等天真。
念佛直须参佛透，看经容易悟经难。声音未必如来见，盂钵长教岭上观。了得贪嗔痴一集，更超戒定慧三般。祖师食尽人间蔗，千古留楂咬嚼看。
清泉白石诱登临，净瞰轩窗竹一林。隽永如君真有味，膏肓和我不须针。流行坎止人难必，果育蒙亨力要深。一笑相逢邀一勺，喜渠介洁似侬心。
春风行李万篇诗，明月归舟几片碑。千载岫云佳话柄，两年怀玉淡生涯。已闻北阙飞丹诏，早趁南薰度赤墀。历历口开天下事，直声元是九重知。
八年于外与民宜，徧历穹台阃又麾。襟度乾坤无忤物，鬓髯霜雪却缘谁。宽平到底人怀去，廉靖如初帝简知。受善如流闻义勇，真诚端以古求之。
人言禹会即当涂，上曰芜湖抵鉴湖。姑少副公求去尔，匪伊有诏盍归乎。知心霜月浑无滓，回首春风定与俱。慙愧蓬莱宾客后，愿言陪侍入天衢。
盟缔慈恩十四年，匆匆话别戍梅仙。便家泽国冰溪壤，得庇皇华刺史天。事到直须行己志，官卑最喜近氓编。许多静定清修力，警戒声名企昔贤。
魁耀来从古赤城，三年冰水一般清。莲池婉婉中流砥，米廪行行要路程。悟主谠言须启沃，康时伟业待恢宏。却慙疎窳深知遇，别后音书等弟兄。
客有携来端水珉，天然中界玉圭形。送君早入薇垣紫，结劄先登藜阁青。要看濡毫香典籍，直须提笔福生灵。端凝正笏如山立，匪石斯心社稷经。
天上玉堂辞宠荣，却持玉节按江城。惟刑之恤民心悦，不怒而威吏胆惊。有脚春来陶化日，无心云出雨苍生。个中运量常提醒，元气循环昼夜行。
福星分野大江东，道味蓬山聚话中。漠漠暮云诗兴感，依依何日酒樽同。虚心无我爰咨度，养气知言协粹冲。望切衮归基宥密，可能无梦到周公。
世道圆通更直方，松阴庭院亦声光。眼明英簜公题品，身入芙蓉婉赞襄。田里叹愁从此达，公私幽枉待君扬。更烦好斡东君造，一道奸贪凛雪霜。
点勘窗前昼景舒，豁人双眼绿阴敷。明方寸地通三极，会一理中该万殊。静体阳工生意思，密融心匠活工夫。丁宁后会秋风鹗，万里青冥是坦涂。
介石翁来契所思，骚吟风雅尽追随。庾清鲍逸可无酒，岛瘦郊寒只有诗。原不染尘圭窦适，未能忘世璧雍驰。赋违恰限江天雪，说向梅花心事知。
满门贤粹鹗横秋，文藻如君行愈修。道本虚灵天内有，学于平实地中求。坚凝力量诚无息，收敛精神外不浮。充养腴丰随用显，大而敦化小川流。
近代骚人咏性情，随心而发自分明。吐吞风月咽喉爽，咀嚼江山齿颊清。溪邑近闻工比兴，君诗端可派宗盟。马头雪絮吟鞭快，好办佳篇奏集英。
至诚之道可前知，知命如君亦甚奇。二十八星轮指掌，两三年事印蓍龟。春来春去元无尽，花落花开自有时。门外青山知此意，只教松柏镇如斯。
相逢未纵谈天口，开口便教侬赋诗。我语只堪供复瓿，子行聊赠若为资。忘忧对草闲供咏，溅泪看花重感时。何日重来当刮目，只谈风月得舒眉。
歆艳清朝作贵官，人人都把命来看。未言造化穷天理，且据干支铺卦盘。富贵热中从古有，功名向上每才难。荣枯勘破花开落，始识霜松自岁寒。
烂柯山客命能知，人事更番一局棋。甜卦易穷行苦卦，此时相语验他时。穷通任理胡不可，灾福缘人要自持。我老只堪渔钓隠，衰慵梦不到苍姬。
谭天玄彻李成斋，豫讯东风著早梅。自昔不离三正备，谓予带得五行来。穷通于我何加者，演测如君亦伟哉。说到常人难说处，灵台湛处现星台。
至矣前人惠后人，爱之无不用吾情。寸心千虑规前定，六世一门家太平。愈久愈教同保守，不容不念始经营。业为可继宜休养，夜夜春雷鼻息鸣。
每慨人无善后图，荡然家检亦何疎。眼前漫不知由己，身后谁能管得渠。喜见双溪今轨范，更绵一脉古诗书。了知斯聚更斯义，散及宗枝广义居。
家传山谷旧簪缨，志业刚豪早有声。二子学文能绍志，一官拜命竟辞荣。琴斋不听惊人语，钺阃空留荐剡名。借问松坡谁是主，疎梅淡月两凄清。
壮岁能官不厌卑，怆怀霜露蚤知几。扣其学问中心得，如此典型今代希。天子诏之坚逊避，朝端达者夙瞻依。甲辰重晤言前定，痛述生平泪忍挥。
泣别监州隔死生，薄云兹义更何人。草青彭蠡湖边晓，花满江郎峰畔春。每慨共官惟气直，略无片语不情真。西芹香火家家意，所欠笺天泽徙薪。
魁望西来职秘丘，年家托好叙绸缪。身为僚友两三月，公肃皇华百八州。列纬载班清剧耀，高风遽勇急中流。讣闻落晚呼天咽，涕泗交颐重所忧。
一门孝友古难为，坚苦端凝更自持。如此典型今代少，粹然言论满朝推。若人已矣嗟何及，魂气信乎无不之。楚水芗溪生死地，英灵上诉九原知。
浅清溪浒瘦山巅，净洗肌肤冰雪天。偏向书窗伴幽独，不教尘俗滓婵娟。
塞满乾坤本是仁，更无一物不洪钧。山桃自不知麤俗，也与梅花鬭早春。
目断天鹅影不留，梵风吹落鹫峰头。野堂四大无窗壁，散诞当年个野牛。
丫头不是女丫鬟，把作坚牢担拄看。撑定东南天半壁，镇教双耸碧云端。
诗翁雅镇玉溪山，褒玺飞来玉节还。为报佳音天日近，南薰殿里正催班。
天朝交口重声名，公自翛然物外情。氓有焦桐旌往恋，当年靖献与俱清。
竹林饥午隠禅扉，合傍鸾栖亦此栖。时一参寮茶供罢，可能无语到双溪。
得隽文场气勿盈，便如捧玉谨持盈。乡邦毕竟辰年好，冰雪身心上帝京。
割镫难留乘马东，花枝争看袅长红。衮衣空使斯民恋，绿竹谁歌入相同。
乐事迟回致岁丰，几多遗爱在湘中。须知楚水枫林下，不似初闻长乐钟。
丹成会见君身蜕，我欲从之更问天。唤醒横江孤鹤梦，凭君持此叩坡仙。
失脚天台绝顶峰，又来怀玉乱山中。琼桥去后无消息，禅月重重有案公。
相公提笔福苍生，印得当年命术精。钧翰珍藏塞翁马，六丁严护不容惊。
胸次秋风涧底苹，坐间那得此嘉宾。诗来香迸宵人屋，笑杀元规尘污人。
弹琴须会钟子期，画梅莫逊杨补之。墨妙坡仙助挥扫，雪晴霜夜月明时。
世道支撑尽要人，阅人多后眼通神。一朝相去三丞相，今昔同归识认亲。
方寸无尘眼有筋，如他图了几勋臣。更烦提起丹青手，写出惊天动地人。
刀镊王生勇黜妻，痛怜白发有亲慈。纷纷世上私妻子，闻有斯人死愧之。
汝家住近里仁坊，不恋妻儿恋侍旁。父子性天非可夺，亲亲仁也盍揄扬。
妇人盖亦有仁心，只为冥顽溺爱深。今此警之当愧死，何妨重理旧弦琴。
雪庵笑我头如雪，雪干须知立岁寒。会面炎炎朱夏日，门庭雪澹自相看。
儒流今以术为资，满腹星躔洞隠微。自号镜台须自照，逢人休浪泄天机。
始吾为养喜徼荣，今恨孤孱感慨增。白发满头何所用，只存忧愿数年登。
大巧工夫本不全，清光凿破未教圆。岂无妙补苍穹手，修满冰轮送上天。
峥嵘头角见龙神，画者微茫画得真。一夜风雷卷将去，沛为膏泽下于民。
花开红树乱鶑啼，草长平湖白鹭飞。风物晴和人意好，夕阳箫鼓几船归。
横波泪竹纹铺簟，叠雪轻罗香剪衣。清夏槐生风细细，新秋麦涨雨霏霏。
鼓角声中璧月光，竹舆十里绕横塘。碧摇仙子凌波袜，红散天丝织锦裳。仿佛若耶溪上路，栖迷太华井边凉。入城不觉东方白，吹散一身风露香。
瓦声初听响疏疏，顷刻庭除百斛珠。寒雀不知来啄米，群鸡粥粥亦相呼。
疏烟落日路三叉，败叶干风屋数家。场圃毕工梁月出，傍簷红女绩丝麻。
百花只被一晴催，一出郊行花尽开。携杖奚奴趁先去，路迷青草却回来。
步绕青秧绿水间，春畦交错路回环。老翁牵得牛当路，恐碍人行却复还。
荒居雨醒已昏黄，败壁张灯四散光。相待村炊同坐久，更陪幽梦入更长。屋头鸡唱惊孤枕，门外马嘶催晓装。僮仆告行吾亦去，空房留尔重凄凉。
倦倚阑干小院东，蜘蛛惊雀堕虚空。细看缕缕挂枝上，旋复丝丝收腹中。偶尔得生诚险道，幸而不堕頼无风。如何薄相才安迹，便欲经营网众虫。
山名仙掌足盘桓，未醉黄花半日闲。更上一层高著眺，此身拟可透天关。
玄录五千言，妙在不敢先。留侯独得之，帝师赤松仙。孰知百世下，乃有云孙焉。扁斋以为寓，空谷音跫然。
子房帝王师，溢庆流裔孙。朅来之萧滩，快覩芝眉温。亭亭起黄气，中有阴德存。宜哉孔融表，辐辏排天阍。通籍何足道，履声还青毡。嗟我一何幸，夤缘踵符文。自顾菲且愚，续貂诚所难。承颜一甲子，夙昔披晤言。柳浓烟冥冥，鹢舟江吐吞。顺流急如箭，催鼓且勿喧。为语徒作恶，且尽沙头尊。
天公与世人，幽明分悬隔。无口难得言，欲言但以臆。以臆或未喻，寄之夜簷滴。恳款语世人，世人还不识。
乌伤仇览仙，一弓扁蠲流。清流从谁蠲，浊流石之幽。石之幽定可，齿齿翻成忧。君看得失珠，象罔无全牛。
庭下青书带，书带瑞康成。康成还遁世，行藏理则明。六经具缣册，儒先效勋绩。谁知百世下，其功明且亟。易首纯干称六龙，六龙御天风云从。书始唐尧大中世，荡荡如天莫可踪。诗则二南渊且奥，春秋赏罚王道通。礼乐灰于秦火酷，然其遗意和且雍。汉儒掇拾无遗力，兀守章句非从容。二京之末康成出，六经将出逢此翁。然而本无超俗姿，犹寄视听于盲聋。岂如先生一理贯，洞照六籍罗心胸。历数帝王如一二，天地由我方全功。仲尼春秋欲成日，麟出鲁郊殊超轶。孔道大哉虽不用，所感亦大非凡质。区区一康成，书带瑞已形。先生非此比，况兹道既行。当使麟凤辈，杂沓更纵横。
江月主人清冰壶，以月名堂月不如。门前船泊五湖客，两眼历照心与俱。我来追凉暑云徂，牛腰大轴开我愚。万口一辞赞叹月，还赞堂中老苾刍。归涂昏鸦夜气作，东方拥出玉蟾车。月堂著语何可已，金屑落眼成嗟吁。
槐阴似尼父，轶轨追前踪。绝尘非学步，所产夐无双。今此于越东，钟孕亦鸿庞。朅来于越西，掌教开群迷。群迷于今正有頼，肯使玉佩从他之。昔人种槐根细细，坐阅日月蝉已栖。历聘辙环嗟不遇，岂若今日廊庙归。要俾六经日益明，俗还唐虞熙又熙。槐阴虽异道则一，彼不见用吾登跻。宇宙虽云宏且邈，理焉所在成均齐。槐阴槐阴异今昔，一则不用一明陟。道在六经道固存，道出六经道还得。洪哉尼父怀此道，今日谁知归探讨。探讨既力道不殊，三都遂隳陈常讨。天骄立可倾，神州立可清。一祖八宗地，教化登升平。先生为黄发，自可七六经。
矧今两溪间，溪间足风物。水清石泚泚，林横山兀兀。春日鸣仓庚，夏夜风月清。秋畆金颖秀，冬洲暮雪平。比为二皇所旁薄，赤松屹立羊纵横。叱石而兴真戯耳，可羡人家好弟兄。西则三洞足仙灵，奇哉石穴声铿铿。瀑泉喷写资照耀，俨如冰蚕之所成。夕阳斜带九华度，何媿芙蓉峥且嵘。鼎湖遥望在其东，翠气鬰鬰初日争。或资登览逸杖屦，或供睇望烦留情。山川如此足所产，所产足以冠群英。圣明常重育才地，遴选鸿儒为博士。傥膺是选真出群，礼乐诗书四不悖。有如孔门来不拒，迪以至理滋无外。将见吴邦如鲁国，鲁多君子非虚伪。我公未期年，弦歌溢民编。论其淑吾邦，不为淹巨贤。旦夕会诏至，四大岂在边。
明皇固英主，开元天下昌。如何林甫辈，得产无尽殃。国色真国色，多惑四海慝。华清宫里人如玉，解唤胡雏起东北。以此策明妃，远嫁犹为迟。冤哉毛延寿，尽忠人不知。
彭绍之墨玄又玄，问谁得法托之仙。凌烟胶漆有三昧，鲁直之什曹洞禅。我欲大振狮子吼，直恐惊翻龙象筵。纷纷是事但且置，一言为语千金廉。唐人五字魂遶天，箕歛四大归新篇。空余句法落寰海，豆萁不觉相熬煎。中原可复墨可黔，鬓丝白发知何年。
闻说中元生上相，莱公勋业无以尚。阴为月兮月为臣，清光欲满银荡荡。银光荡荡翻未奇，未若新弦初上时。尧蓂鼎来方十枝，韬藏万斛冰雪辉。莱公比公应少歉，初度差公四日期。
骈罗瑟玉尽珍材，须女辉躔色为开。并合郑乡如旦月，铿宏唐律过春雷。共惊高义摩云表，定上夷庚握斗魁。鹏鷃逍遥俱有适，亨衢端是匝天回。
计偕方此媿非材，先达仍劳绮席开。已喜抠衣披密雾，还将雅什助惊雷。定须劲翮摩云舞，各是清班重哲魁。任昉龙门如细许，直须早早借春回。
根荄七窍倍玲珑，产尔亭亭曲渚风。勇退霞衣香故在，骈生玉子味仍钟。人言太华标奇种，藕大如船想碧蓬。何待非常夸世俗，祇今盘露已能秾。
冰雪胸怀七泽姿，纤纤舞袖学双飞。袢襟应念人间世，灌顶何如山上芝。荷叶巧偷鹦鹉背，莼丝密缀燕雏衣。回塘相伴薰风里，争看臙脂黛绿施。
明珠久合蚌中生，何事鸿头亦炳灵。襟护重重殊袭复，星分颗颗倍晶明。一车奇谤嗟成误，十斛平量换合成。珍重樱桃樊素口，致渠磊落更歌声。
朝家遵养自三宗，一旦吾皇定一戎。近事长庚偏入月，清诗太白又先功。天声地界光今古，帝邑王京共会同。延喜楼前新冠带，应多黄发颂归忠。
伦魁玉季乐群英，更有新醅属步兵。饫勉茂才争贾勇，尽从击楫不留行。共酬露冕吹铙意，好近毡书淡墨荣。北海清樽今劝驾，梦回池草倍知名。
肉谱知何从，涂高流亦深。汉相似尧相，奕兰端至今。
至生恰平生，一万八千日。头白无所成，唯堪伴幽逸。
差入栴檀林，自古只公选。迺知天定时，丹成骨自换。
仙游知几年，晨香梵古佛。人移境亦移，高风日披拂。
一瓶还一钵，作戯且逢场。会看走鹤书，横宝今道傍。
白云每亭亭，其出亦何心。贤侯考之天，无谓由蹄涔。
飞锡破晓色，红叶弄吴枫。闻名且见面，清明豁长空。
方期秋气高，遍阅山水窟。青鞋此蜚动，幽意那可及。
端坐阅四时，烂然各有第。新篇敌岛可，邮筒当数寄。
中庭可明月，况此方扬辉。霏谭隔千里，使我几忘归。
暂握侯章乘五马，马头秋色转分明。麻源起应精纯祷，一雨增添玉宇清。
此事人惟归厚德，那知天意个中明。君看略扫妖狐窟，唤得倾盆雨自生。
雨余非雾萦琼斚，正是长庚初度时。千里欢声和气满，祝公椿算寿齐箕。
谌旴二母毕从姑，各献蟠桃曳紫裾。共把我公游咏处，从头善颂满阶除。
牢盘白雪是丹媒，解活民生富国财。巨浸无边归掌握，共知阴德鼎方来。
惠山山下有名泉，少煮鎗旗两腋便。不是圜扉足公暇，谁能祛睡一杯煎。
濒淮土厚乐何穷，近接升平昔日风。更得于公来郡掾，自然囹圄致频空。
大汉钟官周府圜，宾寮入幕地行仙。人心天意俱从我，何虑不如刘晏钱。
闽岭西来只一山，欢声百里想当年。今逢行客应须说，好在甘棠影正圆。
亭亭采棒足流传，太末官勋压此年。感德衔恩知有自，定应亦致烂柯僊。
此君风味殊不薄，莫笑当年煮箦人。坐使普宁增谱字，遥知端是压前新。
飞仙姑射不通尘，更倚晴空瑟瑟云。从此樱唇倍寻俗，唯须么凤粲成群。
夷吾深旨人须识，解使封山意不行。当日鱼盐如靡密，已无林放小关情。
老仙绝鲜寻常外，一笑闽川绿荔枝。坐断世间滋味彻，阿谁翻欲语凡饴。
闲居忽有怀，怅然令心恫。世人尚浮沉，君子难苟同。是以盖世贤，飘然返山中。栖迟竹林下，明道善其躬。如何彼之子，居常起波风。屈原泣泽畔，仲尼悲道穷。贤圣尚如此，吾身那可容。
闽中荔子说莆中，阙下奇包又不同。正向铃斋想风味，夺先人送夺先红。
宅堂荔子无名字，自我呼为七夕红。记得去冬初到日，家人指树语衰翁。
大厦垂垂就，嘉莲得得开。双双戴千物，两两应三台。欢意重重合，香风比比来。人人宜自勉，举举有廷魁。
红蕖明镜两鲜鲜，中有双头更颖然。天产人才兼产物，公祥和气不祥莲。耻谈子厚表中瑞，肯咏章安桥畔篇。何日相呼登泰华，采华食实藕如船。
纷纷蜂采百花归，蜜在枝头竟不知。造物要令甜在后，时人莫讶熟何迟。
昔年王俭客，今共阿戎游。尝药子当去，请祠予欲休。过从都几日，离别况逢秋。归上双亲寿，涂中莫逗留。
梁栋翚飞气象新，画工妙思亦通神。要令寒士皆春色，四景之中独画春。
天开我宋太平基，紫府真人下应期。河朔魁梧出真相，泉南葱鬰产奇儿。梦符蚌腹生珠夜，事应台躔捧日时。紫帽清源发光采，郡园深处立新祠。
庞公尝有言，我独遗以清。贤者于子孙，所遗良不轻。颍川老龙公，落落前朝英。帝命作南伯，清德如广平。宸翰一字褒，不啻华衮荣。是以自贤孙，持节蜚英声。结庐桐城隅，室以清为名。仰不忝厥祖，俯能规后生。我来聚星地，喜见此老成。公清不自言，蔼然著乡评。时焉访其室，鄙吝不敢萌。如觌任棠水，似濯沧浪缨。愿移清室风，于以清寰瀛。
君不见少陵先生诗有说，淳朴之处山川别。广文示我朴乡图，山水高长景奇绝。严坂疑为子陵隠，昆溪想自昆仑决。渔人欵乃山水间，抱璞含淳钓清洁。九仙高举留遗躅，三径名家出人杰。早将朴直取巍科，行展朴忠立奇节。鸣琴百里邑，既以朴化民。横经泮水宫，又以朴诲人。他年致君尧舜上，坐使风俗俱还淳。功成名遂却归去，渔钓重寻旧隠沦。广文笑我言，公朴甚我朴。闻公家左原，四面拥山岳。回隠如愚溪，窈深若盘谷。人皆朴其貌，公又朴其学。君子以为古，先进于礼乐。公乡真朴乡，胡为不自觉。愿公著隠服，归寻旧盘旋。酌酒梅溪上，把钓莼湖边。更画左原山水图，与此朴乡图并传。天下大朴散已久，二乡犹在羲皇前。
扬辉秋月悬青天，今夕何夕光更圆。琼为楼台玉为宇，广寒境界移清泉。月斧云斤天上手，万间突兀摩星斗。白头郡守呼众宾，共饮落成文字酒。龙虎群仙上界还，手移桂种栽泉山。千枝万枝香不断，人人有分行当攀。姮娥慇勤寄消息，科第要从勤苦得。丹桂在君书卷中，不须遥向蟾宫觅。
相逢一笑慰衰迟，问政论交两不疑。直谅多闻三益友，清新俊逸百篇诗。瓜犹未及去何速，橘已成怀喜可知。一薛居州非易得，危言行见造朝时。
记得祥符识面时，回头二十二年非。羡君学似川方至，顾我身如鸟倦飞。老境天教重会合，异乡心最惜分违。雁山亲旧如相问，征雁归时我亦归。
窗前栽植不宜繁，松竹相依妙意存。不许闲花放鹰爪，要看高节迸龙孙。
铃斋午睡梦魂惊，僮仆欢呼洗破觥。酒是烂柯山下法，诗如蓝水坐间成。谩同陶令浮黄菊，也胜苏仙嗅落英。蓬鬓萧踈对佳节，因公撩起故乡情。
九日无悰懒出关，强登云榭望泉山。伤心不忍看茱菊，蓬鬓萧踈泪点班。
十日同游九日山，山中好处畧跻攀。桑田改变松犹在，车马徃来心自闲。昨日风应吹紫帽，今朝菊已带衰颜。登临称惬南来意，好逐飞飞倦鸟还。
黄龙溪上祥云覆，紫帽山头瑞气蒙。俗眼惊传佛光现，不知宸翰在山中。
孤屿游人思谢公，天台禅客亦思丰。黄花境界谁思古，堂在烟霞缥缈中。
有德于民庙貌崇，我来端为谢年丰。曰旸曰雨皆神力，不止南风与北风。
孤山陈柏已物化，九日晋松犹后生。欲问东南两朝事，风枝潇洒似谈清。
山中高隠欲逃名，不谓名随隠处成。凿石一泓诗数首，也曾攻破五言城。
相国忠如宋广平，危言流落晋江城。天资自直无心卖，何事青山亦得名。
一木苍然老更奇，肯将名与世人知。我来不具知名眼，深愧平生不学诗。
郡侯不识国元勋，释子那知姜与秦。隠士有灵应抚掌，相公死亦不容身。
九年地主百年祠，民自元丰结去思。善政在人宜有后，堂堂忠肃见公儿。
贤侯去久迹犹遗，乞雨诗奇字更奇。世俗妄论公政猛，爱民心有彼苍知。
卧草埋云不记秋，忽然成佛坐岩幽。纷纷香火来求福，不悟前时是石头。
清源山远水流长，九日溪山更异常。高阁摩云聚秀气，禅僧秀气聚中藏。
晋堂岩桂脱秋芳，浓绿枝头万粟黄。堂上主人分赠我，要令燕寝有天香。
春秋重复古，二贤还旧祠。直道不终废，高风宜见思。古墓出荆榛，孤亭起颓隳。更将碧纱笼，覆护端明诗。
陈君少年登甲科，红莲首泛清源波。清源贡宇高嵳峩，同僚宣力陈君多。鞭朴不施成不日，首夏上梁秋半毕。一点灵台轮奂飞，十幅生绡画图出。苍苍嘉木森千株，新堤步步穿芙蕖。移下蟾宫古丹桂，飞来海上真蓬壶。他年君来作地主，记得亲曾视斤斧。雁过山中寄我书，要知多少新龙虎。
去年今日别吾家，我鬓苍然尔未华。日似去年人不见，鬓毛白尽眼添花。
牙为指爪木为身，挠痒工夫似有神。老病不能亲把握，不求人又却求人。
暮年初仕涂，暇日但书策。儒生余气习，笔端事挥斥。政学两踈缪，篇章稍沉溺。楚东会诗豪，酬唱奏金石。逢场争出奇，遇险或遭厄。忽溯三峡流，遥经数州驿。庐山看未足，巫峰过尤惜。西郊祠卧龙，东屯吊诗伯。飞飞犹倦鸟，秋风送归翮。同行得嘉友，鏖战交锋镝。弛檐白苹洲，天日去咫尺。忠谊怀鲁公，覇业悲项籍。奉诏还故乡，齿落肌瘦瘠。涕泗拜松楸，荒芜翦荆棘。心期乐田里，誓不绾铜墨。橐虽无陆金，归幸全赵璧。陛下忽误恩，泉南又分职。入闽如入蜀，枯肠复冥索。腰缘病减围，发为悲添白。风仰秦君高，节慕姜相直。恶语谁流传，同僚误刊刻。吾乡老先生，吏事以儒饰。新篇似庭燎，远寄箴我癖。把酒欲细论，何时再沿檄。阳春七十首，老艳万丈射。招邀屈原魂，收召子厚魄。惊开老病眼，喜见墨妙迹。愿公倡斯文，用夏变蛮貊。
剧郡元非老手便，庶民安我贰车贤。二年不肯足到邑，千里宁容吏索钱。坐变池塘成贡宇，平分风月上吟篇。弟兄不减云间陆，拭目看君日九迁。
我十年前游会稽，堂名民事寓招提。去寻神禹藏书穴，归溯子猷乘兴溪。万壑千岩形梦寐，十峰双涧记留题。鉴湖倘许知章乞，首访故人尊共携。
春秋美恶不嫌同，老子韩非一传中。壁上题名二百辈，卓然名世两三公。
绝品轻红扫地无，纷纷万木以龙呼。实如益智本非药，味比荔支真是奴。
黄柑绿橘未分珍，琐碎登盘辄献新。正可呼为木奴子，不知谁是铸金人。
全节忠臣配，崇宁宰相家。哀能变国俗，贵不御铅华。学佛穷三昧，然松教五车。遗芳载彤管，名寿两俱遐。
我窃清源禄，钦闻孟母慈。符分三子舍，桂櫂两孙枝。方戯黄堂彩，俄丰紫帽碑。神州嗟未复，长抱望夫悲。
辣皱人眉性最良，药中功效不寻常。吾侪自是生无智，夫子何曾食彻姜。
我与瓜蔬味最宜，南来喜见大蹲鸱。归与传取东坡法，糁玉为羹且疗饥。
二叔年皆八十余，经年不见久无书。江山不隔还乡梦，昨夜迢迢到佛庐。
今世汲长孺，庐陵胡侍郎。孤忠一封事，千载两刚肠。晚节逢明主，丹心契上苍。群儿巧相中，直道亦何伤。
襆被周庐日，寅缘识伟人。节因辞辟著，志向得言伸。伯仲同持橐，声名压缙绅。人亡邦国瘁，可赎百其身。
天上张才子，少年观国光。高名一枝桂，遗爱六州棠。出世才成佛，修文遽作郎。长纱屈贾谊，宣室竟凄凉。
温陵地虽温，十月初黄花。天然傲霜性，炎威莫能加。不趁重阳摘，自爱晚节嘉。宦游胡不归，三径荒吾家。
九月不肃霜，十月犹飞蚊。不知从何来，乘昏动成群。觜利巧能嘬，类多非可熏。青蝇与白鸟，自古常纷纷。
君不见水经品第天下水，康王谷中泉第一。但知取水不取人，品第未容无得失。又不见武昌山中清泠渊，名因人重逢苏仙。至今人呼作菩萨，沦入异教非吾泉。刺桐城中泮宫里，大成殿下新泉水。不须更以品第论，混混源流自夫子。诸生游泳芹藻间，日饮一瓢心慕颜。聪明不数远公社，清白大胜卧龙山。圣毓尼丘家阙里，泉脉胡为今在是。周流天下皆美泉，浚井得之泉更美。我来酌泉仍叩头，遐想洙泗三千游。世间何处有此水，此州无愧名泉州。
书生未折桂，短檠事然膏。一朝桂入手，不记灯窗劳。回视纸上语，弃置等弁髦。曲学如公孙，高第何足褒。温陵号多士，呦呦食苹蒿。胪唱十年间，魁亚出二豪。向来此坊中，一门五梦刀。月中仙子归，天香满蓝袍。大对压晁董，同登尽刘曹。嘉名换扁榜，铁画新挥毫。我欲成其美，远大期伊臯。桂高固可喜，更看名节高。
北望中原万里遥，南来喜见洛阳桥。人行跨海金鼇背，亭压横空玉虹腰。功不自成因砥柱，患宜预备有风潮。蔡公力量真刚者，遗爱胜于郑国侨。
预读嘉宾小雅章，银袍行见鹭成行。彬彬周室士升俊，济济禹庭言拜昌。落笔词源俱倒水，何人觜距独专场。清源欲志新人物，定有英才副所望。
橘以金为重，橙因香见奇。拜嘉欣熟早，报贶愧来迟。好处君须记，良天我正思。聊修往来好，更诵木瓜诗。
微臣守清源，一岁三乞祠。俞音竟未拜，感荷圣主慈。臣家素贱贫，仰禄救啼饥。区区六年间，手把四郡麾。道途压奔走，囊橐无余赀。清源乃佳郡，风俗不待移。民淳简狱讼，士盛敦书诗。地远可藏拙，禄厚足自资。今岁又丰登，千里人熙熙。臣岂不愿仕，求闲欲奚为。自怜蝼蚁生，福薄命最奇。入境身即病，到官日呼医。痰涎每上攻，旋晕势甚危。药试何止百，灼艾无全肌。臂疼如子美，齿落如退之。脚患柳州肿，发垂孟郊丝。饮食日减少，跬步须扶持。残喘虽尚延，定非久远期。况臣糟糠妻，盖棺将及朞。旅榇犹未还，儿女昼夜悲。臣今官满考，臣去有二宜。孰谓九重远，天高而听卑。吾君不之告，肝胆将谁披。庙堂二三公，误辱平日知。今不怜向隅，恩复何时施。愿于黼扆前，敷奏迫切词。天日临在上，臣言非敢欺。解官食祠禄，曲遂臣之私。幽明俱受赐，感极涕泗垂。沟壑倘未填，报国犹有时。
姓名端合上麒麟，当世那知相是真。遗冢尚余封马鬣，孤忠曾记犯龙鳞。三巴流落知音士，九日追陪避世人。精爽不迷祠宇复，俨然唐室旧冠巾。
去剡游闽避世喧，清风寥邈典刑存。峰前鸟宿无名树，祠下僧敲有月门。高尚端如上九蛊，含章更类六三坤。偏师胜后诗无敌，正要公来与共论。
书后谁题字，乡人远寄柑。荐新思起孝，知味戒生贪。罗帕分犹未，金门献正堪。命名聊别伪，在果独称甘。白雪初盈树，黄金忽满篮。霜天欣始熟，茅舍饱相谙。客重开须请，儿痴食更婪。柳诗吟不厌，谢赋读常躭。若蜜萍难比，如拳栗有慙。公家安定法，想见日酣酣。
齿德尊乡党，匈中有古今。箕裘传蕴藻，臧否判崔林。呼佛知仁政，名轩见道心。扁舟欲访戴，仙去不容寻。
一箭双雕手，青衫已白头。砚几磨铁尽，官止及瓜休。漏断鄞江梦，风含曲水愁。钧天记白玉，麈世冷西楼。
假馆城西日，清谈屡获陪。江湖倦游宦，文字阻衔杯。方叹鸾栖棘，俄惊凤去台。雪梅开旧屿，无复寄诗来。
蔚宗居垅首，陆凯在江南。手折梅花寄，人逢驿使堪。吴都寻半吐，楚岸摘新含。雪里开才一，楼头弄未三。情深殊折柳，意重胜题柑。溪上千株玉，归欤待自探。
三百青钱一株菊，移置窗前伴松竹。鲜鲜正色傲霜性，不逐重阳上醽醁。谁云既晚何用好，端似高人事幽独。南来何以慰凄凉，有此岁寒三友足。
我昔未作南诸侯，雄文尝阅龙虎欧。泉山风物得大畧，梦寐先已登兹楼。到官正要访遗迹，忽见破屋城墙陬。欲修不敢遽土木，经岁此志方能酬。贡闱之余材可办，农事之隙工乃鸠。月逢建子飞破镜，酒呼从事来青州。怱怱未暇众宾集，草草且与同僚游。山川城郭壮哉郡，清源紫帽明双眸。却惊云榭在地底，坐见日毂经簷头。西山端可拄颊视，南海未用乘桴浮。东瞻归路兴元亮，北望魏阙心子牟。挥毫欲续仲宣赋，假日聊以销吾忧。
欹眠听诗韩喜侯，锋难与争剑铸欧。铃斋浅陋无处著，挂在缥缈之飞楼。兹楼久欠诗酒味，天遣我辈来遐陬。尘埃聊用文字洗，瓦砾遂获琼瑶酬。宾朋未赏合开燕，老病欲登宜杖鸠。清风酌别记霅水，制胜领客思夔州。一江明月楚东醉，全家终日蓬莱游。南来不谓有此境，四顾亦足穷吾眸。朝看日出闽海峤，夜望斗插泉山头。端如虢郡风月送，不比巴岳乾坤浮。登临怀古甫白适，赋咏联珠产巩年。私心窃慕范文正，后天下乐先其忧。
太学时名重，吾乡德誉崇。才华盍天禄，官职止儒宫。相国方知愈，诸公竞荐雄。天涯忽闻讣，老泪洒西风。
左右同时两舍人，莫年得郡偶为邻。泉山久著痴顽老，漳浦新除正直人。热撰可能酬壮节，炎州聊复屈朱轮。拾遗补过须公辈，汲黯行归侍紫宸。
谤焰久自熄，果然天听回。孤忠昭圣代，遗恨释泉台。伏节同元帅，知音有上台。三军气应壮，一洗向时哀。
江梅初破一阳天，诗句清新欲鬭妍。呼我同来饮文字，定扶衰病到尊前。
生日今重见，细君嗟不回。竟孤偕老愿，忍看旧时梅。
去岁一杯酒，遽然生死分。儿孙为寿地，恸哭不堪闻。
昔年游越绝，首识南枝梅。一麾守清源，再见梅英开。颜色宛如故，风霜不能摧。玉质长仙葩，芳姿酝诗才。其侣乃蟠桃，其根出蓬莱。花开三十年，寿荐三千杯。
斯文韩欧苏，千载三大老。苏门六君子，如籍湜郊岛。大匠具明眼，一一经选攷。岂曰文乎哉，盖深于斯道。诸公既九原，气象日衰槁。山不见泰华，水但识行潦。词人巧骈俪，义理失探讨。书生蔽时文，习义未易澡。著述岂无人，纷纷谩华藻。有如分裂时，僭伪各城堡。同年广文君，所作非小好。高吟薄风雅，古学穷浑灏。读史正豕亥，观诗辨形夭。千篇冰玉清，万字波澜浩。心慕大手笔，所恨生不早。乡令门及韩，不类端可保。赏识遇欧坡，当为箧中宝。声名终不掩，光艳姑自葆。嗟我最不才，兀兀首空皓。半生槐踏黄，晚景盖张早。出守屡及瓜，还家仅尝稻。田园荒渊明，江梅客张镐。尘埃未能脱，忧患苦相恼。愁儹卧如蚕眉，痛彻伏犀脑。何当归故山，已书下下考。钟笔况久阁，卢经徒独抱。古文如金城，偏师讵容捣。小诗时自遣，句法未知造。广文贤关旧，声气同湿燥。食共朝韲辛，案对夜萤薨。策杖游西湖，寻梅插晴昊。鄱有九十日，呼酒罗脯枣。浔阳三年别，心若风中纛。书来问安温，仍效世俗祷。手写十新诗，价重百磲碯。情意何勤勤，许与太草草。那能把旌旄，但可供洒扫。胡为以西子，国色沉嫫媪。前言盖戏耳，细读笑绝倒。却将寄来诗，录附雅戏藁。
南方有高士，仁义偃王裔。家山辟幽坡，手取香草艺。秋至有黄华，采采满衣袂。客来酒盈尊，诗出语惊世。无心学渊明，偶与渊明契。静者年自长，颓龄不须制。高怀耻独乐，地远人罕诣。丹青写佳境，有目皆可睨。吾家鲜鲜径，荒芜屡经岁。儒冠误此身，挂之公得计。
闽楚相望天一涯，思公不见见公诗。遥知人在凝香处，正是梅逢驿使时。紫帽清源游已倦，落霞孤鹜看无期。它年杖屦天台去，采药寻桃荐寿巵。
天使吾侪复会同，笑谈声落酒筵中。语离江北秋正杪，回首闽南岁又穷。春草池边来好句，木奴皮里隠仙翁。相将再上观潮阁，我已三章乞道宫。
故人书自许峰来，领得黄柑手自开。未满洞庭三百颗，更看驿使一枝梅。
绝品知君尚未尝，三山绛帐喜相将。冷官岂是淹贤地，尤物聊观十八娘。
久别思吾弟，它乡岁又除。日吟棠棣句，目断雁行书。老去情尤恶，怀归语似虚。祠章已三上，试为扫茅庐。
老病逾年卧晋江，躭诗性癖未能降。园林牢落梅经眼，岁月峥嵘酒满缸。堂上焚香敬勋德，楼头回首念家乡。黄甘未拜萧嵩赐，乡味分珍谩一双。
韩公学孔子，不陋九夷居。诋佛讥君王，道大忠有余。南迁八千里，文墨以自娱。至今潮阳人，比屋皆诗书。蓬茨得赵子，如获沧海珠。临行赠以言，恨不与之俱。德如昌黎公，圣人之徒与。比周孔孟轲，不道迁相如。韩公不可见，赵子今亦无。潮人敬爱公，百世祀不渝。英姿入山骨，凛凛苍眉须。彼哉逢吉鏄，金章裹猿狙。使君艺且贤，所至政绩殊。下车首风教，庙修庭草除。又闻新棘闱，轮奂归画图。继坡当有作，大笔文辞驱。恶诗愿勿刻，人方笑其愚。
士论乡评总见钦，古犹难得况于今。耻干一介将行李，慨为孤甥罄橐金。晋水生徒怀绛帐，贤关故旧仰同襟。冷官岂是淹徊地，未到鄞江有召音。
怀州别驾生贤丁，盘谷先生有外甥。暂屈才能居管库，会看胜蹋继家声。
郡舍拥炉坐，烛开连夜花。主人无喜事，应是报还家。
华表飞来鹤姓丁，鹿岩依旧故山青。正缘松菊留仙隠，肯为弓车到郡厅。德者能言书有力，仁人自寿药非灵。坐看世事公应笑，落水杨花万点萍。
记得公归自汴京，了然目为小生青。行能致远由推毂，到即成渠荷建瓴。松柏岁寒知节操，芝兰室迩化芬馨。白圭三复成陈迹，感德伤怀涕泗零。
元日至人日，幸无阴晦时。因思董勋问，却异少陵诗。遥想水披冻，坐看梅满枝。明朝如得雨，正与谷相宜。
欲送群英入帝乡，预烧灯烛趣仙装。银花初合万枝火，金榜已含千佛光。出海灵鼇驾蓬岛，逐人明月散天香。笙歌鼎沸吟篇出，元白于诗媿未昌。
把麾平海看操刀，惟我乡人治最高。但见武城人易使，不同梁竦职徒劳。民怀其爱祠生立，吏必如公责始逃。闻说朝廷考臧否，佥言卓茂德宜褒。
建安分送建溪春，惊起松堂午梦人。卢老书中才见面，范公碾畔忽飞尘。十篇北苑诗无敌，两腋清风思有神。日铸卧龙非不美，贤如张禹想非真。
不骏于乘合见烹，铃斋指动荷分羹。区区膰肉非相报，正恐公为孔子行。
候届中和日渐长，箨龙忽到爱松堂。便惊诗句含蔬味，更觉庖厨有细香。未学坡公参玉板，且同韩子赋筼筜。笋来茶往非为礼，端为诗情故得尝。
韩公来自九重天，再见潮阳吏部贤。唾手渠渠蜚夏屋，挥毫混混写源泉。丹霄有月逢三五，圣世生才协半千。太守落成应有语，立朝名节看儒先。
仙李门阑秀气钟，二山朋盍玉为容。晋人潇洒坐连壁，杜老风流吟两峰。昆府烟霞浮几席，蓝田丘壑蕴心胸。俯容列岫葭相倚，遥许它山石可攻。光彻郡城翔白鹭，影摇江水照黄龙。价高难把连城易，官冷聊将一谷供。疑是玑衡临处落，端如日月合时逢。主宾对面成三友，伯仲摩云拱九重。雁荡浪夸鸾有侣，庾楼徒诧剑相从。彩衣戏罢看山色，不似慈颜喜气浓。
清源太守鬓如蓬，未遂归农又劝农。农事正兴天不雨，谁能唤起老黄龙。
二麦青黄雨失时，老农相顾但嗟咨。使君徒用虚文劝，稼穑艰难未必知。
我昔躬耕陇亩间，也知农事最艰难。才踈政拙心劳甚，无补于民合挂冠。
卖刀买犊慕龚遂，重谷务农思鲁僖。僚友共怀忧国愿，守臣非皱职田眉。
无术能销旱魃灾，吁嗟求雨只空回。鲰生岂是为霖手，明日真人出洞来。
万岁名山两度来，精庐潇洒绝尘埃。禅师妙得兵家策，杖屦飘然去不回。
荔子今亡法石白，江山长带佛头青。老僧能说陈王事，遗冢犹传女子灵。
一径通幽亭面墙，鸟啼林静木苍苍。碍人眼界宜斤斧，放出山光接海光。
犊角儿拳共作羹，大胜五鼎八珍烹。要须归陟南山采，更看新移小竹生。
耆旧嗟零落，南来识太丘。有年兼有德，无怨亦无求。清室遗风在，新桥雅志酬。谁知灯火散，身世隔明幽。
上念温陵为择人，知公名节世无隣。犯颜合在论思地，起废聊为岳牧臣。缪政居前诮穅秕，刚肠别久转车轮。天教我辈簪重盍，只恐留中拱帝宸。
荧惑照南纪，千里生尘埃。守臣失其职，闵雨肠空摧。奔走佞佛老，吁嗟祷风雷。烁石势愈炽，望霓心可哀。民情有愁恨，天意那能回。缅怀端明公，岂薄德与才。乞雨问山神，胡为亦迟徊。邻邦贤使君，道妙藏灵台。不待雨催诗，却以诗篇催。伫听泻糟床，遥期衔贺杯。政理阴阳和，诚加金石开。余波必及我，飘洒桐城隈。两郡桐青青，年丰廪崔嵬。普天望作霖，公盍归乎来。
南国久无雨，渴心欲生埃。麦既枯且死，木亦黄而摧。方春云已火，未夏蚊成雷。刺史固有罪，斯民自宜哀。真人及大士，久出应思回。闭阳纵诸阴，愧无董生才。林鸠厌呼唤，石燕徒低徊。有日上扶桑，无云起阳台。方修九渊祀，遽闻尺木催。想惊阿香梦，疑噀栾巴杯。夜中簷溜响，枕上愁颜开。愿遍普天下，不止泉山隈。莫作鼎湖浪，因风下崔嵬。明朝贺雨诗，定自莆中来。
堂堂人物冠清流，不减当年宋广州。持节分符聊尔耳，直寻枉尺断还不。初开宣室汉思贾，欲复侵疆鲁召丘。整顿乾坤趁头黑，早须归伴赤松游。
谏坡乌府迹相望，眼底何曾识六郎。去国雅钦龚胜节，得州欣近郑公乡。尺书远荷鸿传至，好句惟忧电取将。未见紫芝人已说，天庭喜气十分黄。
春日西郊外，江亭眼界嘉。青桐映楼阁，紫帽没烟霞。雨过牛耕野，潮回鹭立沙。河梁阻携手，空起逝川嗟。
请雨徧群望，扰扰冲尘埃。际天麦浪空，刺水秧针摧。已近尺五天，未动满盈雷。地欲赤晋国，年将饥鲁哀。寄牋叩天门，好音清夜回。似传上帝意，颇亦怜不才。披衣起视月，在毕方徘徊。忽闻萧萧声，高洒熙熙台。云阵泼墨暗，电光摇帜催。灯前落簷花，欣衔少陵杯。绿波满四泽，花柳村村开。知有一尺霖，来从傅岩隈。不作天宝词，淋零悲马嵬。定有元和诗，中衔谏书来。
出处平时正且严，犹于瓜李谨疑嫌。两溪水照新明月，六客堂逢旧紫髯。安定化应孚学校，谢公思已结闾阎。湖山清远使君好，想见邦人慰所瞻。
贤关今日阳司业，家在白苹溪上州。笔下波澜含震泽，胸中意气属清流。弁山叠拜南金赠，泉岭远蒙明月投。老矣惟公独青眼，一言褒惜胜封侯。
人孰无父母，图报良亦难。忽兴风树悲，莫尽菽水欢。君羹不易尝，而况荣以官。向来蒋令君，庆具颜方丹。手折东堂桂，口咏南陔兰。生封拜君命，戏彩慈颜温。教之由义方，蕴之在仁端。仁熟椿亦老，亲荣心始安。堂在人事非，思亲诚益殚。已足广文饭，方弹贡公冠。愿移前日孝，要作忠臣看。
英石来从并玉堂，铃斋几案耸锋铓。平生性有好山癖，袖得两峰归故乡。
驻锡清源十五年，月明台静忽飘然。禅心莫为东禅起，南北东西总是禅。
难弟难兄汉二龚，袈裟缝掖各清风。渊明已遂归田愿，莲社行将访远公。
我守桐城公奉祠，登堂犹恨识公迟。心劳抚字阳司业，狱喜平反隽不疑。头白不忘文字乐，室清宜作子孙规。棣华玉润皆文杰，潜德幽光发妙词。
温陵尊酒偶相逢，记得同年旧日容。书读短檠游太学，经传绛帐适临封。清新得句肠生锦，瘦硬通神笔吐锋。莫向炎州叹官冷，行看胡海起元龙。
正阳之月慝不作，气候清和满寥廓。阶余嘉瑞十荚蓂，墙出新梢半含箨。正是生才好时节，化日舒长暑犹薄。遥遥华胄马服君，世有功勋上台阁。耳孙挺秀生东蜀，骨相堂堂人磊落。绛帐心潜南郡风，铜柱家传伏波畧。致身朝列贰稷官，衔命江东访民瘼。雍容敷奏天颜喜，小试舶台良不恶。北风航海南风回，远物来输商贾乐。日边知己皆达官，行矣归持紫荷橐。平生德性不好饮，今日寿觞宜满酌。烂柯仙侣年自长，不用西山一圆药。
大字雄文照眼明，亲题一轴寄松厅。千间广厦能宣力，何止区区不负丞。
佛国新开选佛场，蟾宫分桂十千章。邦人种德家家熟，仙籍题名叶叶香。地占清光一轮满，门传盛事五枝芳。东堂万万高攀手，莫负君恩与义方。
万子游清源，颇爱风物好。胡为官舍中，害有蚊鼠蚤。啮衣恣掀翻，聒耳倦挥扫。跳虫从何来，出没席与藁。中夜不安寝，披衣起呼皂。禽鼠磔其尸，驱蚊熏以草。炽炭烘衾禂，虮虱亦俱薧。三害稍稍除，高眠起忘早。我时寝凝香，清梦到穹昊。仙官为我言，必大有家宝。乃翁多隠德，子籍在蓬岛。天将成就之，故以此相恼。要令坐达旦，万卷饱探讨。毋如老外兄，不学首空皓。彼虫类最多，生育自洪造。尽杀则伤仁，兼容幸宽抱。万子闻我言，往往笑绝倒。燔庐相参元，失马福塞老。宴安生鸩毒，疾患资寿考。三害不必除，君言近乎道。
晚年游宦到夔闽，四见轻红荔子新。不似蒲萄橘羊枣，向来犹及遗慈亲。
厌听桐城雨，频瞻雁荡云。它乡见子面，好句张吾军。草木心知敬，桑榆景未曛。淹留不须叹，鸡鹤偶同群。
老欲投闲尚未成，胶胶扰扰厌余生。方成枕上游仙梦，忽听窗前唤起声。
初见枝头万绿浓，忽惊火伞欲烧空。花先花后年俱熟，莫遣时人不爱红。
去岁曾游九日山，匆匆不暇尽跻攀。烦君访我不到处，好把诗篇载取还。
重见异乡佳节，又成终日清斋。忽捧晋堂双玉，引觞浇破愁怀。
兢渡争飞画舫，赐衣纷集丹墀。举笔不忘规谏，玉堂谁进欧诗。
玉友双瓶不恶，锦囊六字尤清。更觅榴花百叶，要令老眼增明。
公居言路望非轻，天下人皆侧耳听。方欲携书责阳子，忽闻有疏论延龄。危言已落奸邪胆，正色潜消魍魉形。天听未回须力争，从兹受责亦芬馨。
夫子钓不纲，仁心戒尽物。君子远庖厨，孟轲论仁术。生鱼舍子产，兽网祝天乙。于牣文王沼，灵德寿周室。唐置放生池，天下八十一。至今湖州碑，辉耀鲁公笔。我宋仁如天，神武而不杀。华夏及蛮貊，卵胎暨化湿。皆归好生德，惟恐一物失。清源号佛国，此典胡独缺。耽耽举子场，馥馥荷华隰。诞节逢千秋，锡宴遍郡邑。何以寿吾君，故事修遗逸。鱼鼈族至微，端頼尺水活。况兹十亩池，中含千里阔。郭索行草泥，玄夫巢莲叶。长须及众鳞，巨细各俦匹。圉圉复洋洋，生意俱可必。永逃数罟忧，咸被中孚吉。中有六六鱼，聊兹友螾蛭。一朝得云雨，龙门变凡质。岁旱当作霖，莫忘池中日。
堂堂人物宋宗英，来主金枝玉叶盟。麟趾化成公族厚，棣华诗作争心平。金尊对客吟篇逸，贝叶谈空世味轻。五月仙舟鉴湖去，芰荷香里奏新声。
绿水芙蕖泛镇东，一觞一咏辱陪公。转头十载已陈迹，会面二山俱秃翁。旧隠重寻贺监宅，归帆遥借若邪风。九重侧席待宗老，愿展惓惓刘向忠。
铃斋苦炎热，松竹生晚凉。飒然清我襟，兀坐兴味长。我无桑下恋，爱此独不忘。愿言勿翦伐，清阴常满堂。
风伯吹云不成雨，稼穑如焚谁守土。铃斋夜闻水车声，遥想田间老农苦。汗流气喘饥眼花，厌闻窟中鼍打衙。妻儿相劳勿愁叹，多少高田无水车。
天二欲警老刺史，车声夜入凝香耳。四郊苗槁农民悲，万壑水干鱼鼈死。守臣失职政事荒，谁遣连年坐黄堂。自惭不及段文昌，圣世岂有桑弘羊。
日莫园人献宝珠，化成千亿小芙蕖。使君燕寝无沉麝，凝此清香自有余。
玉座奇包未与颁，伏波家果忽堆盘。宜书蔡谱均称绿，不比韩诗止咏丹。荐李徒夸碧实脆，嚼瓜未觉水晶寒。羡君衫鬓巧相似，我坐郡厅惭素餐。
两载闽南白尽颁，惊看异品上杯盘。发缄初讶囊非绛，擘实犹疑颊未丹。较美宜同法石白，搀先欲占麦秋寒。广文诗句篇篇好，咀嚼令人欲废餐。
荔子新诗屡见颁，端同玉局赋金盘。香包尽带赐袍绿，熟颗半含仙灶丹。西蜀稍多应喜远，东嘉可种似宜寒。微酸好入盐梅鼎，莫作寻常谏果餐。
蔡谱黄诗久已颁，不同马乳漫堆盘。色因不恶故名酒，食可成仙何用丹。追逐故江相上下，比方魁紫稍孤寒。殷勤百颗分甘意，端为诗情合得餐。
涪陵妃子谩名园，岂似闽南绿一盘。最喜色同青玉案，不妨功并紫金丹。画看红紫品流俗，诗嚼氷霜牙颊寒。吟罢闲观右军帖，来禽青李可同餐。
年少题诗入杏园，横空硬语胜郊盘。新吟陈紫并江绿，深逼蕉黄与荔丹。官舍聊淹广文冷，雁行高并玉峰寒。黄堂病守相将去，秋菊落英谁共餐。
平生雅意在丘园，行矣归寻隠者盘。此日诗盟共君结，明年荔子为谁丹。欲移仙种栽中土，只恐天资不耐寒。定向家乡想风味，江瑶斫柱谩加餐。
蜕骨木龙忧不雨，更唤两牛眠下土。水从地底飞上田，不减在天行雨苦。庭中忽见天雨花，白衣真人游郡衙。但愿为霖莫为潦，免使泥陷羸牛车。
亢旱逾时如鲁史，一雨已迟淹尔耳。农犹满望苗返魂，车亦收声鱼免死。我持酒戒不敢荒，急呼一杯饮松堂。不忧猖獗有巢昌，只恐沈犹朝饮羊。
吴王无处可招魂，惟有西施舌尚存。曾共君王醉长夜，至今犹得奉芳尊。
博物延陵有令孙，不因官冷作儒酸。珍庖自有西施舌，风味堪陪北海尊。
长记还家屡击鲜，南来归兴日飘然。不缘樽俎逢西子，始泛江湖范蠡船。
两郡两逢新荔，三年三结双莲。酒盏莫辞在手，异时同把无缘。
官舍苦炎热，贡闱快虚敞。急呼玉友生，闲共同僚赏。堂成桂植万，堤就池分两。莲开花并蒂，荔擘珠在掌。诗句听细论，尘襟发清爽。行矣北归翁，山林起遥想。
人间正炎热，云榭独清凉。如欲慰黎庶，诸君宜奉扬。
榭向云间筑，风从天半吹。谈方以清饱，襟更为凉披。雄入兰台赋，微生殿阁诗。倚栏观出岫，吾去亦诚宜。
去矣清源守，皤然雪满颠。居官无善政，排闷有诗篇。朋盍三杯酒，公余一觉眠。泉人岂思我，我意自思泉。
官居到处邮传，岁月惊人电飞。惆怅同来德耀，故乡不与同归。
两年缪作清源守，不到清源洞里游。天恐孤予远来意，驿中聊许少迟留。
清源古名郡，守土宜择人。胡为不才者，两载乘朱轮。政拙岁多旱，民愁眉日颦。頼兹淳厚俗，容我老病身。乞祠竟不允，易郡俄得邻。雅怀上冢愿，偶有还乡因。宾僚共呼酒，肴蔌嘉且新。展饯选士场，语离庚伏辰。清风屡吹衣，暑雨微洒尘。骊驹沸盈门，鹦鹉飞入唇。我亦重惜别，不辞劝酬频。诸君如神鱼，行奋六六鳞。学士倍登瀛，郡符同治秦。我如倦蜚鸟，野性难笼驯。旧巢寻故山，一枝老荆榛。官居类邮传，谁能久相亲。但愿各勉力，相期作纯臣。
枕上微闻点滴声，皇天有意捄苍生。虽然未作商家雨，已觉炎方暑气清。
角声已作送行声，更向萧萧雨后听。明日出郊闻更远，回头忍见二山青。
端明之孙字子强，银钩铁画传遗芳。昔年作郡古平海，大笔亲书安静堂。自从宣和至乾道，字与轮奂争光芒。一朝忽遭俗眼白，毁灭名姓深埋藏。我来搜访久乃获，老兵据为寝处床。涤除五载尘土面，字向堂上增激昂。祖为第一孙是似，书有家法称莆阳。体具万安颇雄壮，榜与忠献同翱翔。因知文字乃至宝，一时之厄庸何伤。石鼓文有鬼神护，淮西碑并日月光。岂容泯灭暴秦火，谁肯脍炙段文昌。书生作郡太迂阔，理财听讼俱非长。吾君若问何以治，堂复韩蔡祠秦姜。今才五日京兆耳，眷此陈迹犹未忘。但愿兹堂日安静，名与国寿俱无疆。
酒杯三十六人衔，劝我殷勤不止三。长记白苹离浙右，忍看丹荔别泉南。自惭政似阳城拙，那得棠如召伯甘。见说广文尤惜别，好诗千里送归骖。
谪仙苗裔自非凡，家学端能嗣大参。一见便知空冀北，三年长叹滞周南。绝畦翰墨仆骚可，请试言词倚马堪。莫道南来橐无宝，一编传得小云龛。
泉南固多风，兹风大为最。初惊月有晕，忽听天鸣籁。蓬蓬从何来，烈烈不可奈。万窍争怒号，三光变冥昧。掀翻败墙壁，摧折到松桧。瓦飘上天半，茅卷洒郊外。稻吹垂实花，果堕未熟蔕。山川失故容，草木遭厄会。飞同鹢过宋，悲异见歌沛。孰云楚台雄，未觉周郊大。虽然不终朝，无乃已被害。嗟予垂素发，滥此张皂盖。方忧西畴禾，未问南海贝。心如韩值飓，卜效苏命蔡。焚香叩穹昊，防患问耆艾。稍稍云色定，徐徐雨声霈。渐停箕簸扬，会见气交泰。居民理破屋，老守戒征旆。五弦歌舜琴，一丝咏严濑。去矣不待瓜，归欤及鲈鲙。
公昔自禁从，再来临此邦。河梁一何壮，笔力独能扛。政绩留南纪，祠堂枕大江。山川与人物，今古两无双。
鼻祖调羹佐有商，耳孙家业踵前芳。万言书有盐梅味，千首诗开锦绣肠。绛帐讵容淹久次，制科端欲待非常。归囊剩有君佳句，更获珠玑四十章。
益友乎生所愿亲，南来深喜得斯人。渊源师杜真知体，人物如平岂久贫。绛帐可能淹教育，掖垣便合掌丝纶。临行赠我五百字，楚璧隋珠未足珍。
糟糠情味饱相谙，我事耕耘尔力蚕。误走迷途半天下，忽惊魂梦断泉南。二年旅榇悲无奈，千里途车涕不堪。预卜黄华晚秋节，佳城归祔白岩庵。
我来守清源，德星识二陈。大陈如金玉，一室清无尘。厌世不肯留，至今里称仁。儒先贺州守，才气超等伦。胸中包古今，笔下真有神。唾手取甲科，齿发方青春。声名满天下，文字惊缙绅。劳人暂州县，平步当要津。蹉跎忽至今，此志犹未伸。真人奉香火，萧寺含悲辛。讲席延诸生，黄卷诃古人。异端斥佛老，吾道鸣孟荀。聊籍束修礼，少资囊橐贫。我忝二千石，二年牧斯民。不能助玉川，耻与韩公均。赠我诗与文，字字皆可珍。宠褒恨太过，感激难具论。愿公少自爱，行矣当致身。门下有高第，庙堂手经纶。房魏方得君，讵肯忘河汾。
红颜白面神仙吏，好学苦吟真我徒。政事文章有家法，它年呼作小龙图。
窃禄清源愧不才，贡闱临去尚徘徊。青青万本新移桂，尽是梅仙手为栽。
青山环绕如盘谷，中有清幽佛子家。人昔共来今不见，数行老泪湿烟霞。
莲幕游从一二年，送行越境继前贤。笔头皆有珠千颗，端似少陵夔府篇。
同僚送我枫庭驿，共酌临分酒一杯。我念泉人仍惜别，此身虽去首频回。
符竹南来识广文，经横讲席见渊源。凌云词赋胜三赋，医国忠言压万言。陈迹互将文字记，交情更向别离论。君方腾踏吾衰矣，名节相期百世存。
唐室遥遥孝义门，屹然双阙至今存。当时泣尽思亲血，化作恩波遗子孙。
凌晨饱饭渡秦溪，要上青山九级梯。不使瓯闽隔人世，头陀力与五丁齐。
千里归涂险更长，眼中深喜见天王。从今渐入平安境，旧路艰辛未敢忘。
我如倦鸟欲栖林，喜见禅僧栖处深。家在梅花小溪上，一枝聊慰北归心。
万法由来总是空，五峰名在本无峰。我来遥作庐山想，隠约夕阳开处逢。
雪顶庞眉八十余，五峰深处结精庐。阅人老眼能青白，赠我严公一轴书。
老病欲纳禄，君恩许奉祠。已为三径计，误辱广文诗。
少年一夕九起嗟，家贫亲老无生涯。河东先生独青眼，慨然许我修通家。三十年间同转首，王谢依然作甥舅。时人咸笑孺子贫，杜老惟蒙丈人厚。罢官闽峤初归来，登堂又荷倾金罍。诗诵白圭感前事，情钟我辈衔余哀。定向清朝力求退，呼宾剩设严冬鲙。从公杖屦鹿岩前，明月清风赵欧会。
知汝莫如我，伤心不尽谈。忍贫犹好施，见得可曾贪。水陆同艰险，糟糠共苦甘。和鸣三十载，一梦断闽南。
之子有贤叔，鲰生误受知。恩蒙夫子妻，事类白圭诗。黄卷悲吟夜，青灯照绩时。竟孤偕隠愿，徒切悼亡思。
我欲志诸墓，有言何敢私。如宾最相敬，无妬似知诗。孝合从姑葬，贤宜举郡悲。明朝是重九，忍看菊花枝。
小小园中十八香，主人游宦遂荒凉。名园草木多奇品，分我余根种草堂。
闲中那得买花钱，孤负桃红李白天。拈出向来花疏目，招邀春色上诗篇。
周正犹余八荚蓂，昴星下应一阳生。貌和冬岭松俱秀，神与梅花溪共清。定享百龄如卫武，预开三径学渊明。弟兄此去皆华发，无惜更相荐寿觥。
泉山好处稍延福，白发禅僧去复回。且与晋松为隠侣，莫同英石便飞来。
不谓一子墨，忽成三客卿。君家好兄弟，鼎立并驰名。
好去文房宝，坚刚宜自持。吾家藏有尽，黄子玩无时。
武城民事暇，著述似虞卿。手握陈玄辈，磨成不朽名。
人生几丸墨，老病厌操持。好与贤明宰，研磨共救时。
我有文房宝，莫如毛颖清。来从丹桂窟，封以五夫城。辈行惟彤管，宗盟是墨卿。湘东谩三品，无此岁寒名。
净名却见老维摩，道眼相看语不多。我待衣冠挂神武，杖藜来此老岩阿。
谷中有月露蛾眉，水织珠帘更绝奇。满目峰峦观未尽，有僧携纸觅题诗。
洗尽夭夭色，泠然众卉中。却将千叶雪，全胜几枝红。
佳节逢吹帽，黄金染菊丛。渊明何处饮，三径冷香中。
千叶扬州种，春深霸众芳。无言诮君子，窈窕有温香。
蝶采花成蜡，还将腊染花。一经坡谷眼，名字压群葩。
似桃非桃杏非杏，独与江梅相早晚。天姿约略带春酲，便觉花容太柔婉。霞觞潋艳玉妃醉，应误刘郎来阆苑。会须参作比红诗，莫学墙头等闲见。
淡客逢寒食，村烟烂漫芳。谪仙天上去，白雪世间香。
风枝张羽盖，露脸污何郎。收拾归醽醁，芳姿韵更香。
真是花中瑞，本朝名始闻。江南一梦后，天下遇清芬。
雨里含愁态，枝头缀玉英。为花更雅目，变乱药中名。
龟山软翠日开屏，羽客逍遥此闭扃。早起留云闲放鹤，夜来伴月静看经。岩前方石有多好，灶里丹砂且是灵。应有赤城鸾凤过，一声长啸入青冥。
清有濯缨水，白有漱齿石。悠哉水石间，宦情聊自适。朝焉游其南，暮焉游其北。
闲上箫台顶，山深喜路通。人家烟色里，古寺水声中。金溅星犹在，丹成灶已空。神仙何处觅，千载想遗风。
不到能仁久，欣闻赐额还。浮云已过眼，依旧好青山。
亭亭独立望天津，四畔无家石作邻。螺髻不梳千载晓，蛾眉空扫万年春。雪为铅粉凭风传，霞作胭脂仗日匀。莫道岩前无宝鉴，一轮明月照夫人。
阁下平湖湖外山，阴晴气象日千般。主人便是神仙侣，莫作寻常太守看。
漫游踪迹成浮家，一身四海惊年华。不禁草木竞时节，忽见霜干排新花。晓云生寒日未透，南枝半肥北枝瘦。就中一枝最先发，浪蕊浮花敢居右。山翁涉世如狼胡，功名日远霜凌须。与花同是江南客，一笑为解东阳臞。吟哦绕树正百匝，未放零落空残株。春风杂花尽明媚，此君风味悬知无。雨中看子尚不恶，可堪老叶繙虫书。
涛江翻雪卷湖滩，晚泊岩扉暂解颜。夙有浄缘逢寺喜，老无生理伴僧闲。残云已断犹飞雨，落日将沉却照山。半夜秋声惊客梦，一帘珠贝冷珊珊。
灵源东接雁池遥，裂石崩崖下九霄。云断青天倚长剑，月明泉室挂生绡。江声雨势三秋急，雪片冰花五月饶。休勒移文北山去，他年来赴石梁招。
束缚真凭造化功，巍巍直气贯鸿蒙。雨将苔色生彤管，山吐虹光遶兔锋。未数如椽曾入梦，误疑怪事尚书空。士人毛颖多荣辱，恩宠才衰便不同。
屏迹山林颇自安，里闾率会有余欢。但须及早输租税，不用低颜见长官。
月澹碧云笼野水，棱棱瘦耸吟肩起。一天寒气霞衣裳，人在石桥春影里。
左原消息杳无闻，令我愁怀似乱云。多病废诗兼废酒，青春孤我亦孤君。要同学问文章乐，无奈东西南北分。况是一簷残雨后，落花飞絮两纷纷。
筑山必使高，凿井必使深。百正戒浅近，盛德羞浮沉。焉有尺寸枝，能栖垂天禽。焉有升斗泉，能容横江鲟。借兹论物理，足以开君心。嗌在容不足，弱在力不任。大道如路然，固无古与今。
朝乘日车出，暮载星影还。颠冥朝暮中，出入咫尺间。已觉素志非，更知人理艰。小利专欲速，大德不逾闲。
古星昏晓中，寒暑已不疑。田家更置漏，寸晷亦欲知。汗与水俱滴，身随阴屡移。谁当哀此劳，往往夺其时。
怀王自堕马，贾傅至死悲。古人事一职，岂敢苟然为。哭死非为生，吾心良不欺。滔滔声利间，绛灌亦何知。
秋风吹白云，触处自何谷。初犹半洞门，欻出遍岩腹。零落依水湄，片段挂枯木。余影透微白，灭迹混空绿。烟萝自翳岛，溆荇徒萦曲。安知苍梧野，下覆猿鸟哭。谁能久徘徊，返顾视黄鹄。
举举媚学子，居曰不吾知。知而有不能，无乃失于欺。不知未为患，不欺浩难期。咄哉天下怀，何以天下为。
鸡呼鸡来前，犬嗾犬至止。夫岂必可召，役以食乃尔。今吾曷为悲，人而鸡犬为。自计无自存，西山谢夷齐。
槭槭庭树叶，朝零非昔稠。呦呦草虫鸣，暮急晓未休。尔虫无不平，岂亦有哀忧。胡为劳呻吟，与士感伤投。壮士亦何者，哀哦与虫酬。所抱不列陈，调苦难谣讴。极目有远见，直怀羞曲求。蒿藜袭久安，功名忘前收。日月忽未几，天地今复秋。少壮负所怀，老大安能谋。生无及人功，死骨埋泉羞。胡为不奋飞，徒与寒饿雠。
会有四不赴，时有四不出。无贵亦无贱，无固亦无必。里闬闲过从，身安心自逸。如此三十年，幸逢太平日。
高竹碧相倚，自能发余清。时时微风来，万叶同一声。道污得夷理，物虚含远情。阶前闲步人，意思何清平。
日影满松窗，云开雨初止。晴林梨栗熟，晓巷儿童喜。牛羊深涧下，凫雁寒塘里。田父酒新成，瓶瓮馈邻里。
高松漏疎月，落影如画地。徘徊爱其平，夜久不能寐。怯风池荷卷，病雨山果坠。谁伴予苦吟，满林啼络纬。
高梧覆新叶，满院发华滋。白日一何永，清阴闲自移。暖虫垂到地，晴鸟语多时。病肘倚枯几，泊然忘所思。
西风一叶脱，迹已不可扫。巷有白马生，朝回焚谏草。谁云事君难，是亦父子间。所要功补衮，不言能犯颜。
仲蔚蓬蒿宅，宜城诗句中。人贤忘巷陋，境胜失途穷。寒葅书万卷，零乱刚直胸。偃蹇勋业外，啸歌山水重。晨鸡催不起，拥被听松风。
昨日为雨备，今晨天乃风。障风谨自保，通夕雪迷空。备一常失计，尽备力不供。因之置不为，拱手受祸凶。当为不可让，任彼万变攻。筑室如金石，何劳计春冬。此道简且安，古来家国同。
群云雨事毕，振旅不复阵。扫天无一尘，千里还绿润。晨朝大明贺，沙路万蹄印。朝元泛翠瓦，佳气去人近。颇闻避斧扆，侑膳彻龙笋。愿君爱物心，从此至尧舜。
既雨天气佳，微云淡如扫。欲寻烟际钟，骑马河边草。紫椹饱黄鹂，人家夏蚕老。田妇踏缫车，隔篱语音好。嗟我一何愚，读书浪枯槁。不及此中人，终年客长道。
冥冥一月轻，不知水与天。独于颢气中，仰见素璧圆。超然狂道士，起视清夜阑。自拈白玉笛，吹此江月寒。想当万籁息，逸响流空烟。我从江海来，形留意先还。何当买渔篷，追此水墨仙。
不羡新为赤县尹，惟羡暂向江南归。江南羃羃梅雨时，风帆差差并鸟飞。罾竿夹岸长若桅，水笼畜鱼鲜且肥。家在千山古溪上，先应喜鹊噪门扉。
潇水悠悠天际来，夹江古木抱山回。栅中人物不满把，日晏市散多苍苔。九疑巉天古云埋，遥想帝子龙车回。心衰目极何可望，九歌寂寂令人哀。
今朝不易得天晴，闲过江西取意行。忽然林外见山色，又向桥边闻水声。绿竹长松间桃李，天然翠幙围罗绮。日暮归舟醉不知，晚风吹过湘江水。
入门投谒吏翩翩，我非欲见礼则然。异哉宾主两无语，客起疾如走避燃。我已不恭愧昔贤，忍使泥涂朝衣冠。人生暂聚鸿集川，春风吹飞何后先。
缲丝自喜如霜白，输入官家吏嫌黑。手持退印竞传呼，倏见长条染深墨。墨丝归织家人衣，别买输官吏嗔迟。寄言敌国与三军，汝得丰衣民苦辛。
旧闻诸李隐龙眠，伯时已老元中少。一行作吏各天涯，故人落落疎星晓。西山影里识君面，碧照草江眸子瞭。向来问道渺多岐，只今领略归玄妙。老凤垂头噤不语，古木查牙噪春鸟。身在幕府心江湖，左胥右律但坐啸。第愁一叶钓渔舟，不容七尺堂堂表。我今归卧翠谷云，君应紫禁莺花绕。相思有梦到茅斋，细雨青灯坐林杪。
九衢尘里无停舟，君居陋巷不出游。满城恶少弋凫雁，对面故人风马牛。别后天寒灯火夜，归来眠冷江湖秋。冯驩老大食不饱，起视八荒徒蒯缑。
寒风淅沥鸣枯苇，小鸭睡残犹未起。更教细雨结轻寒，坐听萧萧打窗纸。石盆养蒲已抽翠，雕斛栽花先生紫。拥炉闭合赋幽香，未怕春冰生砚水。
少年结客长安城，妄喜纵酒一章程。支离老去一茅屋，枕书卧闻长短更。友生相望止百里，寒夜寥间无微声。梦中乘兴辄见戴，剡溪聊尔扁舟行。觉来蘧蘧一榻上，不用僮仆争篱迎。吹灯弄笔欲书寄，窗前白月方亭亭。
眼碧眉厖，足趺肩亸。此庵样子，元来恁么。当年唱个无生曲，火冷云深从寡和。如今口作挂壁闲，独说宗乘闹浩浩。
浑沌凿开无限事，逍遥游后更何疑。饶伊齐得鹏并鷃，不似当年作蝶时。
稽首补陀闻思修，千手千眼普供应。世人两手及两眼，眼见手捉各随心。多一手眼无用处，即与骈拇枝指等。菩萨照用一时行，应以千心为主宰。相彼方寸湛然地，不容二念那复千。我谓菩萨如水月，一水一月同照曜。方员大小虽不同，举手见月等无二。我今续此妙色相，以为正念皈依处。于一身心起多想，而作千手千眼见。普愿大员镜智中，知我此念无间断。所求皆应如谷声，请无不从亦如是。
稽首泗州普照王，曩以宝塔接群品。塔今败坏成微尘，随意分身无不在。我观世间有为法，无常迁变同一空。假饶建塔如恒沙，未有不归幻灭者。岂惟淮塔有兴废，阿育王造亦非坚。菩萨应感常现世，不随宝塔俱存亡。耕雨获晴长淮风，普为众生作饶益。我今绘此应感象，常以正念为皈依。于此员光一寻中，而兴七级浮屠想。正念皈依无间断，普愿菩萨常感通。洪钟小大随叩鸣，所求所请皆如意。
千江有月一一同，一月普现千江影。谓一为月影非实，影既非实月何有。是一即千千即一，水月究竟无实相。随见有月月在水，亦无究竟非实者。譬如观音妙色身，对物而见千臂眼。于是千臂千眼中，何者为正何独非。菩萨一体作一用，千体同是无剩法。此水此月亦复然，照用齐行一无欠。俯不见月仰亦无，千月阙一固不可。上人此庵憩瓶锡，终日宴坐常湛然。散一为千弥六虚，摄千归一不盈寸。我知上人环堵中，能广能狭能方圆。空诸所有何必然，作是见者名邪见。
陶令遗世情，尚余爱菊念。菊亦有可爱，爱之苦不厌。我观傲霜枝，真金赴烈焰。道韵轻园绮，孤标敌针奄。配以靖节名，万古不为忝。况兹中央色，独许此君占。凝然端正姿，不受红紫艳。草木吾味同，世情那得染。璀璨归来辞，斯言了无玷。偶亦爱此花，秋来朝暮餍。富贵两浮云，天地一旅店。是中论饥饱，本自无赢欠。便拟学渊明，奈此才不赡。菊资三径荒，酒须十分滟。待读悠然句，乃无雍彻僭。但论广文诗，疟愈不须砭。
心外何曾别有天，吾心和处即昭然。昭然莫向穹苍觅，帝所清都在目前。
地上空虚总是天，此中那复计中边。好将天体为心体，体得纯全自浩然。
自从失道人多岐，擿植冥行信所之。昨夜忽然寻得路，孤灯一点是吾师。
月明方始觉星稀，烛照还知灯力微。若使世间无圣哲，草根萤爝总光辉。
尘劳终日谩区区，竟是乾坤一腐儒。半世饱知荣与辱，新冬顿觉我为吾。关防向后存心误，检点从前制行粗。理欲从今罢研究，无工夫处是工夫。
畴昔哦诗忆耒阳，兹因捧檄过祠堂。一生忠义孤吟里，千载凄凉古道旁。自是风霜侵病骨，非干牛酒涴诗肠。明朝解缆秋江上，问讯先生一瓣香。
一溪流水漾残春，上有高楼碧瓦新。溪路昼阴元不雨，却愁空翠染衣巾。
我爱东坡句法遒，治平双涧昔经游。曾吟滴翠衣裘湿，请借佳名榜画楼。
俯仰区区类桔槔，访幽寻胜自忘劳。云峰一握天还近，雪径千盘地最高。支杖缓行真野逸，拥炉端坐或禅逃。幽人未厌看游客，烂煮园蔬饭老饕。
细如珠颗大如杯，照夜浮空去复来。神物戏人安可料，密移星斗下岩隈。
涌泉词笔坐中惊，天付斯文以道鸣。独步蟾宫丹桂选，濡毫纶阁紫微清。绝弦恸哭人琴丧，埋玉凄凉柱石倾。一见那知成永别，重来天路问骑鲸。
十年帅钺倦驰驱，适意方谋一壑居。贾谊有才终太傅，薛收无寿处中书。伤心风月江心古，过眼光阴梦幻虚。红紫飘零春色尽，后凋松柏独萧疎。
黄篱抱中实，紫苞发外彩。寄踪蜂窠垂，藏头猬皮隘。讵堪鼯鼠窃，更复猿猱采。心怜使民畏，时须徇儿爱。荆山破金璞，骊珠掩微颣。缜密文自保，滋味身乃碎。筠笼贡厥珍，不在柤梨外。罗笾加其仪，顾与菱芡对。易饱屏膏肉，余功益肝肺。悬风当令坚，致湿忍使败。晋地枣非偶，宣城蜜佳配。谁知麝香囊，可居天下最。
平湖镜浄中，背贴青峰峦。去郭二十里，金碧辉波澜。是曰宝华境，万象鬰以盘。壮哉窣堵坡，一瞰天地宽。谁怀堕尘鞅，几欲招飞鸾。我生眇何能，山水情所安。扁舟几来斯，不为开愁端。意到自行乐，樽酒那追欢。何时结青莲，超适心外观。尘迹身两忘，浩然天地间。
磁州惠政泽流长，翊运于今有耿光。金甲护迁驰白马，绛衣诞圣拥红羊。久劳宵旰筹中土，为祝英灵监下方。唾手幽燕应默相，弯弧万里射天狼。
义台屹立尚千秋，褒诏曾宣李邺侯。古碣不教苍藓蚀，高原惟见夕阳流。耕夫锄自将芝护，野客衣还伴鹤游。一样荒坟偏起敬，孝思耿耿至今留。
一派寒潭阚碧虚，闲云自有卷还舒。夜来数仞祥光起，早去溪头听诏书。
世情日浅道情深，悔不林泉早脱簪。一世简编贻后叶，百年香火奉先心。诗缘好句须亲录，酒到浓时辄倩斟。于此更无关意事，时携诸幼步花阴。
仓猝扶宗社，艰危启圣神。英雄归驾御，狂狡愿和亲。泛扫妖氛净，恢张治化新。倦勤三纪外，头白尽遗民。
周汉中兴胜，唐虞内禅高。髀消从马腹，屣脱等鸿毛。弓剑悲长在，羹墙慕转劳。龙髯攀莫及，四海共呼咷。
兼爱无南北，全能冠古今。典坟供夜览，烽火自宵沉。睿藻成章焕，宸钧寓意深。万年垂琬琰，谁识至仁心。
石井灵踪信不凡，一泓岩下碧深潭。谁磨皎洁青铜镜，更琢玲珑碧玉龛。濯去衣巾无限垢，潄来齿颊有余甘。悬知坎谷非佳井，寄语诗人莫恨谈。
伊洛亲闻道，渊微赖发扬。东吴贤望重，西观旧书藏。吾党将安放，斯文岂遂亡。堂堂宁复见，门士恸新冈。
梁木俄摧坏，嗟吁丧大贤。典刑看肖子，道学付谁传。一代风流尽，千年物论先。师言犹在耳，身敢坠周旋。
自我诹人物，天涯实眇然。晚观童子意，早拍病夫肩。凛凛神锋异，琅琅腹笥传。晴温武林道，光怪吕家船。
千秋万岁圣贤话，尽挂诸郎齿颊闲。发纵指南知有自，昂霄耸壑定非艰。灵椿挺挺元未老，珠树枞枞孰可攀。过我朝阳语中曲，且停烟櫂置家山。
神襟百虑不容侵，胜概乘闲偶访寻。趺坐岂无观水术，临流应有济川心。敛将蓬岛溶溶气，散作阳春字字金。郢曲调高人寡和，微生何敢缀雄吟。
亭以醒心名，心与亭何与。物各有感通，此理贵深喻。岘山峙丰碑，见者皆堕泪。推类尽其余，庶表名亭义。我昨发莆阳，春光正明媚。肩舆撼顿间，思虑杂劳勚。行行复行行，至此若沾醉。振衣蹑斯亭，四顾足清致。芳树布繁阴，晴山荐空翠。时有幽禽来，且无俗驾至。物我方两忘，情景亦相会。天君始泰然，万境绝纤翳。后乐与先忧，虚灵良不昧。揭扁端在兹，夫岂无所试。尚期知我者，他时来作记。
尚胜三年谪，终惭万里驯。极知行路涩，可忍在家贫。岁晚沱江绿，云深锦树新。相思肯如月，夜夜只随人。
风月藏诗骨，流离赋病骸。不禁一饱死，空遗百生怀。树秀天通陇，山娇客语淮。壁间无半偈，无乃望君崖。
杀却王章爱孔光，举朝谁复说兴亡。未能免俗歌新美，岂不怀归念楚狂。斗酒只今犹寂寞，小池无旧已荒凉。秋风细雨催人去，似恐徘徊费感伤。
霜晴木落送归鞍，袖手微吟此慰颜。胜欲凭栏招白鸟，更烦翦树出青山。晚悲薄禄非三釜，赖许清诗见一斑。看到远平才得恨，我宁归卧尺椽间。
草木长生亦偶然，不须闻此便谈仙。烧枝竞说丹飞日，举世宁知手种年。双鹤不归秋自冷，万牛回首句空传。相逢一饮清阴下，与子前生定有缘。
漫有游随意，何曾语展眉。琴台悲犬子，江路忆熊儿。修竹萧萧寺，平芜浅浅陂。年来底事业，访古但饶诗。
落拓平生载酒行，如今憔悴鬓丝生。无金得买青楼笑，空负闲愁出锦城。
欲洗羁愁只自醒，郫筒酒好信虚名。江阳春色论千户，价比西州却未轻。
一夜孤舟浪打头，不容客梦到沧洲。谁言江上烟波急，未抵归心一半流。
好去相羊乌角巾，却来躏踏软红尘。酒因觅睡方成醉，金为收书更觉贫。屡入草堂难下语，少留药市恐逢人。可怜吊古凄凉意，只向扬家往返频。
泸戎瘴疠窟，闽粤山水乡。如何产此物，烂然照炎荒。
平山堂下花无数，看到海棠春好处。东君用意恼风光，迟日放开阴勒住。
归计堕何许，出溪仍溯流。梦回牛溉路，行到马湖秋。
孤舟未晚泊，烟火傍人家。小市常忧虎，空城不见花。
栖贤古招提，十里巨松阴。栋宇自隋氏，悠悠岁月深。唐人范生画，风雨欲剥侵。相传金仙趾，玉质存至今。星黑夜正午，异物为华灯。
一纸盟书换战尘，万方呼舞却沾巾。崇陵访沈空遗恨，郢国怜怀若有人。收拾金缯烦庙算，安排钟鼎颂宗臣。小儒何敢知机事，终望君王赦奉春。
山花有空相，江月多清晖。野意写不尽，微吟浩忘归。
巨石横空岂偶然，万雷奔壑有飞泉。好山雄压三千界，幽处常栖五百仙。云际楼台深夜见，雨中钟鼓隔溪传。我来不作声闻想，聊试茶瓯一味禅。
司马胸中著云梦，杜陵眼底盖乾坤。吾衰不复论兹事，饱看孤帆落远村。
烟萝穿几重，柴车倦驱驾。忽寻钟磬音，山腰得僧舍。主僧闻我来，曳杖出相迓。揖我坐虚阁，登临欠台榭。老屋数椽余，风物自闲暇。古木出云杪，遥岑来竹罅。下临一泓水，涵光冷相射。但能了此生，未遽惭大厦。我本山中人，偶失学圃稼。为米聊复留，两同僧过夏。得舟家可浮，遇竹宅便借。是处皆南山，何必东篱下。悠悠去忘归，宁畏长官骂。松月苦留客，徘徊度清夜。明朝过桃溪，溪女莫相诧。
行到山穷处，微茫岛屿青。百年多逆旅，万事一长亭。风雨晚潮急，鱼虾晓市腥。平生诵佳句，今见海冥冥。
古寺来投宿，云岩第几层。有诗堪供佛，无事且依僧。小阁泉喧枕，修廊雨暗灯。好峰看未足，梦绕碧崚嶒。
别乘清名满世间，却来堂下植檀栾。已无俗物败人意，且与此君同岁寒。夜月半庭金影碎，秋风一枕玉声残。雁行吏退铃斋静，想见巍冠独倚阑。
斯文何罪窜南荒，来谒孤祠泪数行。恐有遗书藏坏壁，岂无哀赋吊沅湘。精神不受氛烟蔽，道义长涵日月光。四壁萧萧香火冷，何人能与作堂皇。
层江波静鳄如扫，一亩寒阴禽自呼。莫把甘棠比韩木，令人洒涕共长吁。
康成迹寄书带草，玄德祥标羽葆桑。名与此山俱不朽，何如烟杪鬰苍苍。
大雅寥寥不复还，如公几得古人全。格高枯淡复志赋，意到浑沦原道篇。赵子遗编今复乱，欧公校本孰能传。古音秘矣尤难识，聊与磨铅一究研。
多病登台今古情，菊花摇荡午凉生。山前木落石岩出，海上潮来秋渚平。野兴已随芳草还，归鞭更傍落霞明。愧无十丈开花句，独卧禅房心自清。
人境初无车马喧，卜居原得近姜村。山围古寺苔生砌，花落前汀潮打门。已许揭身如日月，不妨为客任乾坤。清诗海内流传久，亭下空余石砚存。
欲将兴废问洪钧，来谒孤坟独怆神。千载高风余凛凛，一池秋水自粼粼。门前帆影来天际，林杪钟声落海滨。此道寥寥今复振，不应渔水是东邻。
当年把臂入龙山，犹记相逢醉梦间。君似孤云了无碍，我如倦翼早知还。茅簷负日真成算，竹榻论诗整破颜。欲问太平真气象，夜来风月到松关。
追忆唯庵真可人，诗成咳唾笔如神。使登是阁一快扫，当有银钩铁画新。
虎脊初终枭獍飞，龙髯半落鬼神疑。行人二月登庐岭，点点骊珠欲洒碑。
清音妙绝东坡老，方响名高太史公。水遶乌尤谈笑外，江连洪雅画图中。
游山无处浣尘埃，出郭寻幽入翠苔。众水尽从双涧去，一峰元自五天来。行春人散题名在，坐夏僧闲听讲回。清磬一声猿鸟寂，石楠花落满经台。
水曲朱门漪漾漫，一帘花雨月波寒。金闺背衬鸳鸯冷，春困秋千立画干。
翠雀衔云堕翠芜，砥峰倒影卧平湖。飞花不到穿帘月，高倚晴天一剑孤。
寝处粧铅未卷钗，孤云花带月边来。六宫帘幕金鸾冷，露湿晨烟啄翠苔。
白露沙滩浸绿湄，小舟舣岸尚依稀。山回屏曲江连树，春锁人家深处归。
暗悲秋色素团团，一雨飘零飚霁寒。天浄长空烟敛处，彩虹金挂树头山。
红叶铺霜撼御阶，绣莲尘蹴衬罗鞋。袖沾莺翅调簧语，堕却衔翘入鬓钗。
骄马金笼藉草归，翠鸾屏曲染红霏。凭栏山色春风里，唤得莺儿燕子飞。
当时孤论偶相同，终始知心每愧公。才见安车延绮季，遽嗟石室祀文翁。百年公议分明在，一饷纷华究竟空。白发旧交衰甚矣，尚能留面对高风。
君不见开元名相张九龄，岁寒松柏森苍鳞。胡尘澒洞言始验，世间回首思忠臣。堂堂魏公忠贯日，志欲平戎奖王室。归来无地展经纶，余事文章挥健笔。玉节朱轓两君子，不以交情变生死。共将新句纪遗编，留与山林续诗史。
新亭结构罢，隐见清湖阴。迹籍台观旧，气溟海岳深。圆荷想自昔，遗堞感至今。芳宴此时具，哀丝千古心。主称寿尊客，筵秩宴北林。不阻蓬荜兴，得兼梁甫吟。
吾宗固神秀，体物写谋长。形制开古迹，曾冰延乐方。太山雄地理，巨壑眇云庄。高兴泊烦促，永怀清典常。含弘知四大，出入见三光。负郭喜粳稻，安时歌吉祥。
危亭临霁景，金碧迥纷纷。天映中原气，山横万古云。夕阳寒未敛，孤鹜远犹闻。俯仰怀前哲，清樽为苾芬。
衲僧日日是好日，要行便行无固必。虚空天子夜行船，摩诃般若波罗蜜。
先生来潮南，先生一时屋。潮南得先生，潮南千载足。呜呼潮南俗亦淳，先生遗树今犹存。春山二月春鸟响，游人树底罗酒尊。尊残倚树初不语，暗觉山翁泪如雨。山翁之泪良可怜，我生不及元和前。元和万事已尘土，惟有喦边留此树。树本于人果何识，为是先生手亲植。先生一去今几秋，喦头满树春风浮。风从昨夜何懰慓，俨似当年祛鳄色。鳄鱼东遁不回头，一带寒江遶郡流。郡人向晚争归舟，树与江波相对愁。
濯濯春月柳，低映金张宅。风光到飞絮，枝头少颜色。荣华岂不好，岁晚负赏识。坚贞自中心，君看松与柏。
幽窗射明月，寂寞闲素琴。朱弦不改调，抚弄无好音。文衣袭绿绮，明徽钿黄金。君恩一朝异，对此千恨深。
忆昨初离别，羞容不成歌。长袖未曾舞，尘埃生绮罗。君恩一言足，岁月岂在多。泽国多悲风，江湖易涛波。游子久行役，岁晏今若何。迢迢朱楼夜，数起瞻明河。不如长江月，素影常相过。
迢迢千尺松，下有绿发龟。流膏穿厚地，配此凌云姿。隐见虽若殊，雪霜俱不移。置身苟得地，共保千岁期。
孤峰鬰嵯峨，千古常峻峙。下有回环水，流浪无定止。如何深远意，尽寄七弦里。妾意极高山，君心甚流水。
日月无时停，飘忽成隆冬。烟云惨不舒，暮雪陵飚风。永怀皲瘃忧，借此衣褐重。蛰虫逐微煖，地底度岁穷。饮啄却外物，一气常自充。人貌肖天地，不能保微躬。
结客少年场，定交杯酒间。相倾在意气，握手出肺肝。仓皇夜扣门，然诺曾不难。所至足宾客，后乘车班班。鄠杜走马归，百万供一餐。路人侧目视，仇家骨常寒。红尘一箭飞，大索喧长安。可笑愚儒生，相逢话辛酸。
宦游非所安，举足常徊徨。官事似马曹，自谓真漫郎。犹惭上官前，簪裳久低昂。归辄痛扫溉，草木有幽香。但令眼中青，不问眉间黄。何期逢故侯，一见心清凉。扬袂指乡国，矫翼西南翔。危言气峥嵘，高怀涕淋浪。更怜凡草木，欲置桃李场。作诗借光辉，此意宁可忘。
志士身许国，夫岂慕高爵。感慨九重恩，领受千里托。安边志获就，解印良亦乐。厚禄弃千钟，壮气横六幕。造朝吐奇论，投合期契钥。终焉谩喋喋，远意谁领略。琳馆返高卧，铃斋休画诺。拟寻一亩宫，未办千金橐。松楸已在眼，阡陌想交错。回头长安日，倾心比葵藿。
春风扇微和，散入桃李场。枯枿受披拂，处处生辉光。有客事行役，起柁凌官塘。浮家入烟浪，琴书粲成行。旁有玉颊人，妙指出宫商。主人志超俗，心胸莹琳琅。但使秋月明，岂虑浮云翔。富贵恐不免，赋予元有常。善保万金璧，毋遗轻毁伤。岂无山径蹊，徐步遵康庄。
一气散万有，飞潜异形姿。乌鹄自昔然，羽翼不可移。颖也衣褐徒，斓斑廼其宜。今兹独何事，皓皓涅不淄。毳毛玉雪如，整整机上丝。无乃真得僊，传载非诡辞。骑蟾入广寒，成此一段奇。长生侣素娥，不受尘土羁。祇应得得来，隐见必其时。往牒纪创见，奕奕登瑞旗。退之号崛强，雄夸见文词。君侯过人行，精神动皇祇。屡供平反笑，长咏南陔诗。异物自来驯，不起山林思。霜月照庭户，晴云点阶墀。致此非好玩，于焉卜期颐。上堂问起居，秀色增两眉。
今人竞图南，朗朗百间屋。夫子胡不然，向晦一窗足。北窗吾亦爱，尝谓所乐独。岂知交游中，昌歜或同欲。光澄穷永昼，风远宜三伏。诵书音和平，高卧梦清熟。吟诗与作赋，未觉环堵蹙。心安尔许宽，六合寄一粟。闲听飞雨洒，静看游蜂触。一笑知莫逆，排闼不待速。
酒余共逍遥，散步升高冈。万物困霜雪，岁晏俱老苍。江山一临眺，志欲凌八荒。青霞傥见分，谁能束冠裳。
天道有消息，物理兼屈伸。鸟匿定将击，龙蛰以存身。卷舒虽不同，为用常相因。老聃晞发时，恝然似非人。肢体尚可堕，外物真埃尘。信知犹龙姿，涵养知几春。寂寥千载下，裔孙岂其伦。磊落感意气，峥嵘富精神。廼以晦自居，悠然返天真。渔樵欲争席，鸥鸟行相亲。形谍不可掩，眉端已津津。风云一朝便，垂天起潜鳞。
青山如君子，臭味我族类。向来傲官府，正自恶俗吏。主人清且贤，菽水无虚伪。胸次尘滓尽，端可肖人意。轩窗自罗列，献此重叠翠。公余一隐几，举目穷幽事。昔为幕中宾，妙语了同异。孰堪畏栖迟，胜境配高义。要从孺子濯，不逐众人醉。呤哦坐书丛，袖手太阿利。沈侯负能名，二绝一言蔽。聊同座右铭，此语君莫坠。
北风号乔林，万象无容姿。高标自有时，正与冰雪宜。老干俨枯木，疎花粲横枝。刻玉费天巧，不为俗眼窥。托质在空谷，清高终见知。论功鼎鼐间，枝头子离离。
小树列仙质，翛然道家装。雪帔挂浅绛，铢衣曳微黄。清风一披拂，芝兰让幽香。老子专鼻观，此花正相当。就令困霜雪，肯受泥涂伤。题评得名字，诗人惜辉光。虽无调鼎实，不作时世粧。
平生尚幽僻，尘务百不省。屡从松竹游，身闲爱官冷。何知事大缪，穷日厌鞭打。抽身对佳客，屣倒冠不整。吏徒环顾人，为我忍俄顷。匆匆上马揖，语略意已领。新诗满怀袖，璀璨吐光景。归来坐明月，万象入清境。风林起惊鹊，闲窗散花影。吟哦不成寐，尽此良夜永。
吾先圣人徒，游夏同渊源。孝友与忠信，入道先本根。下视晋楚富，商歌满乾坤。一唯了万事，伋轲继师尊。至今百世后，家法要不烦。近数高曾来，洁身等玙璠。当时天下士，白首称曾门。世掇太常第，自致冕与轩。养禄到北堂，孝哉无间言。犹悲鲤庭空，遗恨终自吞。至我壮无成，浪使岁月奔。文科始不嗣，媿此朱两轓。赖汝念祖烈，先登倡诸孙。寂寥四十载，重拜雨露恩。吾年独天假，将雏见飞翻。腼颜幸一洗，积德惭九原。三年作尉归，横经处侯藩。孤城山水稠，草木霜不蕃。官闲身无事，旧书可重繙。故职在六经，绪业勤讨论。避堂舍翁媪，齿在发未髠。不忧俸酸寒，罗列奉晨飧。公黉沸弦诵，私室合箎埙。气完万物轻，始验中所存。结屋将乐此，不换钟鼓喧。爱汝此乐地，老苍离童昏。朱金了无慕，况廼纨绮繁。真趣出自然，盎盎如春温。名斋怜汝志，可使薄俗敦。此乐吾家无，诗之劝仍昆。
会心足胜侣，暇日访春色。慵寻剡溪榜，厌曳永嘉屐。名园可徘徊，胜概在咫尺。峰峦起平地，村落堕城壁。梅横前岭峻，柳列长堤直。最爱临水亭，欲背依山石。沉沉想潜鳞，铮铮听仙弈。初无杖屦劳，具享山林适。一尊供笑语，四座列豪逸。规摹西洛旧，髣髴香山昔。爱酒太白狂，耽诗少陵僻。始静姑纵谈，中喧或争席席。残钟咽林际，新月挂簷隙。饮散兴未厌，人归境愈寂。何必记昔游，虚空了无迹。
我始来相居，谈公口澜翻。平生惊人句，笔力正始间。古人不可作，因君见班班。矍然起懦庸，褰裳撼诗关。
吾乡旴江西，流转半天下。梦为故国游，流涕指丘社。漂萍偶同止，风力巧相借。感君声气似，剪烛对清夜。
之子抱奇器，弹冠始兹年。邑人望风度，夫岂南昌仙。乐土风俗淳，吠犬申旦眠。弓刀无可试，斑衣日蹁跹。
古郡有奇观，祖祖灯相传。子来后往哲，青山古依然。纷纷簿领中，深观常安然。但使内外尽，饥餐困须眠。
君齿余四十，见推十年兄。惊呼昔安在，相逢太晚生。坐语未及尽，风帆忽遐征。愿君怀此都，吾庐始经营。
往年际风云，濯濯春月柳。俊气横九天，下笔蛟龙走。岁晚收其实，落落坚且久。澹然松桧质，不为霜雪朽。
轩盖事朝谒，阊阖方晨趋。霜露怀松楸，慨然赋归欤。确志感清衷，载以使者车。往宣问事条，勿但安田庐。
正色立公府，嘉谋赞岩廊。材华动人主，咫尺鸳鹭行。掉头不肯住，清宵梦沧浪。丈夫贵勇决，养此百炼刚。
行迈未为远，两州东西都。中天敞华阙，鱼钥黄金铺。山川俨形势，貔貅凛戈殳。正须埋轮手，先声震江吴。
建业一都会，由来帝王畿。旷哉怀古心，陈迹犹依依。当年王谢家，青紫满乌衣。万事一丘土，简策徒是非。
饱学兼内外，超然悟空无。是身任东西，乾坤一蘧庐。目前谩纷纭，一致总万殊。良欲行世间，不效山泽癯。
乡来远门墙，引睇想光辉。宦游偶相值，间关得因依。都门送星轺，依然寸心违。勿为贾胡留，速书季子归。
我公廊庙姿，当为济时霖。生材必有用，应物初无心。异时百僚上，金貂耀华簪。富贵恐不免，易退其自今。
贪夫居奇货，什袭藏结绿。宁知十五城，不救卞和足。岂如嗜石人，丘壑在胸腹。不知连城价，但赏数峰蹙。长公仙去后，兵马遂南牧。尤物落何许，心知委沟渎。何期超世贤，爱石不爱玉。夜半负之走，包裹随窜伏。一朝返窗几，时清端可卜。李虎初平羊，案上纷相逐。峥嵘幸无恙，不问牛马谷。赵侯天机异，阅世轻嗜欲。好奇与嗜利，达观均一曲。正恐便弃置，就赏君宜速。
兰陵为郡更齐梁，地望卓荦闻四方。清班诜诜储材良，相踵往佩太守章。宪公遗爱初未忘，当时瑞露今名堂。于兹辽辽几星霜，此邦复得尚书郎。政似古人天降祥，揭榜华屋遥相望。使君燕寝东西厢，岭梅林林分两傍。春事已退堕渺茫，调羹有实升庙廊。叶间奇葩忽芬芳，缥白异状中有香。襞绩千叶成花房，天公好善善必彰。故出瑞物非其常，此花颜色见未尝。浴以沆瀣宵瀼瀼，炯如珠玑缀琳琅。蜂房割蜜蔗流浆，邦人欢呼走且僵。我公中心念丁黄，抚摩凋瘵还耕桑。天锡嘉瑞不肯当，尽掇巨美归圣皇。公岂我留返鹓行，但有盛事存甘棠。
君侯昂然百夫雄，近之和气如春风。扬眉高论多折衷，众人敛衽称名通。发为诗章灿璧琮，气豪笔健敏且工。口占欲使十手供，春云容与朝霞烘。肯如空阶号秋虫，槁项岩穴甘老穷。是将织文裨衮龙，润色造化分天功。奏之清庙流笙镛，宜使正笏趋槐枫。发舒平生学古胸，时吐奇论惊群公。久矣高门映衰宗，金兰投分自诸翁。我尝联曹愧凡庸，竭蹶道上昔所同。朔雪扑面花蒙茸，六龙先路如云从。重来苕溪奉从容，好若胶漆始且终。先后唱和如歌钟，君还清班朝九重。我将毂下居治中，他时涉笔朱墨丛。已见矫翼凌长空，一笑道旧双颊红。
阴阳持权或赢缩，运气循环更剥复。忽惊寒凛袭重裘，元是祥霙散平陆。登山不觉屐齿折，索酒仍催葛巾漉。萧条贫居马为二，瑟缩冻坐龟藏六。挥毫谩诧句中眼，对案常逢食无肉。未谋南亩五百弓，浪说朱轮三十辐。且欣膏润入郊原，为拯黔黎出沟渎。敢将固陋测帝心，概想生灵皆子育。将春欲放草木叶，成岁先须天地肃。伊余平生贪静胜，有此一廛从穆卜。应怜此地久憔悴，端向吾庐增煜煜。巧随高下缀琪树，任逐横斜落云屋。尘缘顿觉一羽轻，诗句但惊翻水速。坐令欢意荡愁思，仍遣时寒破常燠。嵇康醉状耸危石，卫玠羸姿立修竹。排来一一尽连璧，环立诜诜皆冠玉。晚风徐韵仍佩环，枯木无心亦冠服。晓连青女增粲粲，夜映金波兼穆穆。遮藏春色失斓斑，漏泄梅花有芬馥。掀髯一笑万事空，细读君诗倒醽醁。
尚记东郊千顷白，夜不闻声晓盈尺。飘洒速若赴敌兵，密阵横空谁督责。且从膏泽落田畴，不厌寒威凌枕席。朅来重见冻云凝，似欲飞花袭遗迹。起寻藜杖行东皋，麦陇芊芊净摇碧。平生殷雷转空肠，此日准拟千仓积。老农甚喜天破悭，尊酒相携慰疲剧。土膏渗漉入锄犂，丁宁孙子耕须力。劝农使君软语多，莫待官侬费鞭策。人言回天古所难，坐变乐岁须臾间。丈夫行志自其所，会作一朝黄鹄举。
我家门户潇洒侯，渭川千亩封君俦。自应秀气到儿女，骨格凛凛含清秋。向来玉立蹄轮道，已解使人除热恼。事君为取冰雪清，岂是与君相媚好。人生用舍元有时，秋堂挂壁何足悲。不是短檠长弃置，会与夏簟还相宜。
天工著意初放花，三英凛凛真一家。镂冰点酥更团蜡，始信功深解生物。临风却嗅心自知，粲兮粲兮哦古诗。几年刻玉但成叶，一笑真同长康绝。得非仙种来神山，为伴老子终朝眠。岁寒得友不忍去，且对众香勤觅句。鼎分风月俱可人，如陈窦刘人所君。诗场战罢戢干越，尽扫色尘歌一钵。
道人钟情独此花，封植绝类富贵家。毋令攀折强封蜡，精神顿减非生物。五陵少年那得知，气使造化须新诗。春工未遍裁云叶，但赋贡金品皆绝。公家甥舅如玉山，清夜秉烛愁花眠。一朝奉节公驰去，又叠阳关断肠句。谁专此花蒋径人，公自无愧面觐君。来诗声调转清越，谬对霜钟扣铜钵。
曲径穿深樾，支流旁小亭。鸟将云共远，天与树俱青。水色清堪掇，风声静可听。壁间余地在，落笔记曾经。
莲沼琼瑶堕，萱庭锦绣张。静闻人语好，闲爱水风凉。藜杖休行乐，蒲团且坐忘。沙禽相识惯，趯趯近胡床。
昼永常支枕，宾来旋整冠。日筛槐影细，风撼竹声干。壤沃耘耕少，人闲赋敛宽。近知田舍乐，不记昔为官。
客路清溪好，人家绿树间。凄凉何县雨，想像别州山。驯雀飞还下，游鱼去自还。儿曹了官事，天地一身闲。
目断江头树，襟披海上风。荷锄偕妇子，掷钓共儿童。晚筀关心碧，秋莲满意红。歌声何处起，舞手为年丰。
信使频驱传，元戎罢枕戈。茅茨随处有，禾稼望中多。寓客时吴语，丰年半楚歌。泰然真乐土，谁为挽天河。
楚甸三千里，旌麾列大邦。渺弥连沃野，隐辚抱长江。此际藩王室，何人拥将幢。向来称下邑，国士有无双。
隔岸连平野，邻家背短城。海风无日息，楚水照人清。有子能干禄，全家可代耕。饭余无一事，更觉胜平生。
野客何为户，编非茅即蓬。松坚难阖辟，竹瘦谩牢笼。疎密殊无准，粗纤任不同。我常知善闭，宁向此矜功。
垂绅立朝著，智略胜吾丘。列戟分名郡，儿童说细侯。卷舒谁罣碍，中外且嬉游。闻说淮南守，天边又拜州。
妙理居言外，高怀见酒边。无心千里奉，有意一灯传。柏树谁能指，虚空莫问年。炉香聊闭合，何处觅心田。
安心今得法，问道旧名庵。雅致追庞老，高风数泐潭。远公容入社，弥勒本同龛。寄语邦人道，丛林始罢参。
盛德逾人远，高谈造理深。保身元有道，应世了无心。别日更寒暑，交情隔古今。纸窗风雪夜，犹记掉头吟。
学植春同富，词源海样宽。细听朝士说，宜著侍臣冠。泉壤归何遽，容台席未安。苍旻如可问，不遣泪河干。
水国相从日，文场并进时。驽材元有限，逸驾自难追。方指青云路，俄闻薤露诗。鹏程千万里，却付称家儿。
寄迹惊殊县，论诗得胜流。更容参往返，不恨此淹留。绝唱终三叠，长谣拟四愁。同游有陶谢，莫赋仲宣楼。
此地详闻月旦评，精神英发气和平。胸蟠七泽波澜阔，骨鬭九秋风露清。穷巷萧条从我老，半生怀抱向君倾。忽闻来促朝天骑，应记当年曳履声。
君王念旧数星霜，驿骑风驰诏湿黄。阔步入趋天北极，旧班联践汉中郎。好行素志应须力，稳上青云不用忙。异日相从话功业，知无愧色沮刚肠。
山川吞尽一壶中，未见先生芥蒂胸。要识广输藏粟粒，且将谈笑举针锋。橘中载酒初无碍，花里行车足有容。可但大千归眼界，网尘从此现重重。
川原积岁阻交情，佳客常思置驿迎。花县论心尊俎乐，竹宫识面岁时惊。久知书作征南癖，更觉诗同东野清。却敛櫜鞬真退舍，君才屹立五言城。
兴来蹑履便追随，共约乘风汗漫期。述作正须陶令手，利名不上紫芝眉。名高似斗谁能挹，量大如渊不可窥。老去故交今绝少，高情倾盖乐新知。
相逢此日胜平生，不厌搘筇数送迎。乐地共欣三径就，诗坛仍见一军惊。风飘柳线曾经染，雪著梅梢分外清。光景唤人无计奈，剩烦佳句破愁城。
锦囊惠我句增奇，赏会应须得子期。万顷渊深连渤澥，千寻巉刻对峨眉。心游旧简几忘食，家有名园不暇窥。谁报诗人春到了，屋山应有候禽知。
身闲官冷巧相如，草舍柴扉况并居。刮目尚为三日别，论心真胜十年书。屡烦折简催羸马，知有新粧出绮疏。兴发会须携短策，要看风味慰逃虚。
诗翁高兴动新晴，未踏湖山句已清。领略风光初入眼，指麾泉石欲盱衡。屡传黼扆方图旧，应有锋车便趣行。莫向苕溪恋行乐，葵心元向太阳倾。
天上琼花次第垂，且教微霰向尘飞。玉糅重见娇飞燕，鹤舞初疑老令威。农事预知三径乐，钓舟遥忆五湖归。梦回陡觉衾裯薄，应是迷空一尺围。
回瞻一色暮云垂，痴雀相看冻不飞。地辟烂银窥佛界，班连万玉想天威。轻明照日千山静，寒碧浮江一棹归。见说孤吟清到骨，知君不羡妓成围。
邂逅江干得胜流，襟怀冰玉气横秋。相逢便及平生事，欲去知难苦死留。残漏寒灯催别酒，淡云微雨送行舟。虎头自是封侯骨，稳上青云莫倦游。
数点微明已露奇，解颜相见却先知。携壶拟醉无穷树，走马来看第一枝。照水意闲真我辈，酿寒云重正花时。自从亲识春风面，不信良工画有诗。
独将春信报天涯，岂是无情定有知。巧占岁寒怜韵胜，冥搜诗句愧辞枝。松篁有约成三友，桃李争功彼一时。珍重休文三昧手，尽回佳处入清诗。
看梅常拟到参横，最爱微霜堕太清。轻棹幽探烦结约，繁花乱点要晴明。直须香里同扶杖，莫问尊前几举觥。谁向诗盟最先歃，定知一座自公倾。
蚤闻天诏下江津，元是君王自赏音。阔步稳登霄汉路，借留难副士民心。缓歌共有留连意，别酒休辞潋滟斟。三节踵来公去后，空余离恨一江深。
联翩连璧扣柴荆，剥啄初闻屣履迎。华衮借褒知不称，累珠入手见须惊。长篇势欲倾三峡，古调声堪被四清。聊遣世人知句法，君家元有谢宣城。
偶结茅茨一水湄，便从佳士得心期。可堪大老留青眼，更向诸郎识白眉。骥足方求千里附，豹文先许一斑窥。鹤鸣子和君家事，此乐外人那得知。
毫端万态鬭森严，山比崇高粟比纤。学博自应前辈似，才多真可万人兼。心传家法书仍在，腹有成章笔未拈。雄辩纵横皆正论，却羞季子尚飞箝。
腰组归来且打乖，阖庐才可著吾侪。可堪佳客寻衰迹，更著新诗起壮怀。枉对青山记排闼，好当红药咏翻阶。一从悟得惊人句，自悔枚臯赋似俳。
为爱高门足凤麟，恂恂济济燕双亲。和声自得埙箎乐，巧思争裁锦绣新。句里直须希鲍谢，客来今复见荀陈。要知家法传无尽，更到垂髫总过人。
我曾魂梦到西南，翠碧相围远近山。睡觉不知身许远，神游却悔便求还。国家旧数两川最，人物尤胜二汉间。笑读君诗生羽翼，便如举目对孱颜。
宠数频烦色愈温，耐官丞相克家孙。川原迤逦提封阔，旌纛森严上将尊。心识古人风节似，望知前辈典刑存。春风草绿长淮净，眼看频流雨露恩。
大父曾开刺史天，固应陈迹尚依然。邦人却怪家风在，故老今推宅相贤。仗钺秉旄仍置使，轻裘缓带更安边。须知此日分忧重，更觉光荣掩后前。
坐阅荣枯鸟过空，青冥谁解指行踪。柳边初见莺调舌，树底俄惊鹿养茸。称副闲身清昼永，装添静境绿阴浓。宫桃正倚东风醉，也逐回沟出九重。
小白长红几番飞，清诗端为解愁围。莫贪藉草寻幽事，须念留花苦待归。杜酒政须常在手，沈腰元自不胜衣。织成春恨无穷尽，谁遣天孙不下机。
水轩幽会六人同，夜色苍茫蜡炬红。淅淅好风天似水，纷纷高论气如虹。罚筹猬起觞无算，醉骨山颓榼屡空。却坐胡床看月上，对人楼殿有无中。
乞得微官本为闲，生憎簿领积如山。鼎来佳客无陶谢，向后微言到孔颜。安得朱弦起秋思，预愁清泪落阳关。壮怀醉里依然在，不信萧萧两鬓斑。
传业悬知臭味同，许时踪迹马牛风。莫夸今夕为何夕，不见吾翁对若翁。道旧几惊心欲折，问年俱恨鬓成蓬。只应饱学非同调，满箧新诗字字工。
郢质由来迥不同，曾当巧匠运斤风。肯过异县寻痴叔，聊遣高谈慰病翁。肮脏吾甘老苕霅，飞腾君合上昆蓬。祇今已恨成名晚，好把文章问化工。
平生传业志诗书，常耻朱门衒绮襦。作意文场旋阁笔，强颜宦路亦分符。骎骎春意回平野，戛戛篮舆入画图。但恐相思劳小阮，想从烟际望重湖。
乡关重见慰余年，踉蹡迎门喜欲颠。先遣好诗陈曲折，更搜余论尽中边。尚勤药石论臣佐，莫向杯觞近圣贤。杜口不言穷达事，知君客疾不难痊。
适意平生水竹居，雌黄在手为藏书。久看英子声名早，常恐良朋过往疎。方喜安舆迎彩袖，忽惊平陌走丧车。青松翠柏新阡路，常使行人泪满裾。
轩冕初期咳唾收，一官白首叹淹留。已嗟游宦骞腾晚，遽遣功名取次休。中寿不令周甲子，遗编曾拟传春秋。未应埋没随黄壤，定作骑鲸汗漫游。
幼年耆旧识东床，壮岁名喧翰墨场。老去里闾推闻望，向来士子诵文章。芊绵宿草悲春尽，牢落佳城怨夜长。赖有集贤多故旧，笔端三绝刻琳瑯。
乱云将雨趁狂风，扫溉氛埃瞬息中。指点山川开净绿，按行花草失欹红。槐榆改火年年事，箫鼓迎神处处同。自是平生观物化，不因春去始知空。
自从幽处得官居，不向良工觅画图。青绕帘帷山极望，冷侵庭户水平铺。渔歌历历来天外，帆影飞飞入坐隅。俸粟有余公事少，卧听风雨落江湖。
卫公精爽故依然，陈迹凄凉不记年。亭远谩传曾起草，楼高无复见筹边。新铭初勒风烟上，旧观都忘岁月迁。从此南徐矜胜概，美谈留与后生传。
寥寥相望两邦君，冰雪襟怀锦绣文。身见共夸新令尹，名高犹榜故将军。神交顿觉千年近，心远初无一间分。只有玄谈探佛海，坐倾端复掩前闻。
邂逅江干不自期，坐倾谈屑看霏霏。岂无清禁摛华地，只得名城衣锦归。惜别定知双鬓换，问诗常恨寸心违。目穷千里苍茫际，惟有樯乌向北飞。
东阁如公不挽留，又飘征袖入西州。四方谩说多奇士，千骑才教占上头。那得长绳萦去棹，不堪淋雨助离愁。长江自古常东注，莫遣仙舟得溯流。
别驾阴功草木知，一朝变化出神奇。乍惊蓂荚还同长，更羡卿云向下垂。文笔分明传异状，画图次第记当时。嘉祥创见轻千古，信宿曾看十样芝。
高义从来盖里闾，枌榆社底得新居。萱堂秀骨松难老，兰砌清才玉不如。天产宝芝彰瑞应，地灵妙相纪生初。定知继展调元手，不负平生万卷书。
恰占春工一倍奇，休言造化总无私。香罗翦透因稠叠，瑴玉裁成却附离。爱玩枝头无限思，题评笔下若为辞。开时纵晚春犹早，底事游蜂圣得知。
万人望岁正艰难，坐对盘餐泚在颜。沿溯谩谈舟楫利，圃畦未放桔槹闲。欢呼甘雨今朝足，准拟丰年旧观还。眼里尘氛扫除尽，扑人空翠绕西山。
自嗤宦况局寒蝉，已觉归心决大川。勿使山灵长谢客，幸余溪友旧忘年。无心欲羡千钟禄，有意初谋二顷田。雨足年丰无一事，春蚕将老只思眠。
偶随舶趠上淮州，忽见霜凝尚此留。屡指云天谈故国，几从烟水理归舟。自知客子惊残岁，赖有斯人破旅愁。他日西窗剪银烛，巴山却话梦中游。
怀人俄复几春秋，三舍相望见末由。千骑前驱催首路，九重侧席纳嘉谋。茅茨至陋何堪顾，苹藻虽微尚可羞。准拟扫除迎上客，玉蕤阴底列觥筹。
笔到钟王意有余，诗章高古过黄初。班行未上论思地，远使聊宣宽大书。乞与丰年均饱煖，更申严令绝侵渔。肯迂使节存支郡，咫尺犹嫌会面疎。
平生志不在赢余，久拟挥毫赋遂初。莫问倚墙空甔石，但令盈几足琴书。幸存茅屋幽堪隐，况有清溪近可渔。賸欲抽簪访松菊，要凭突兀看扶疎。
邂逅江干倍冁然，喜公彊健过前年。笔端电扫三千字，言下冰消十二缘。传业有人吾免矣，击鲜溷汝古同然。自今拟弃人间事，总把传家付阿圆。
万事知公一发轻，尚怜花草唤愁生。酒边意气来酣战，笔下文章要主盟。绝唱共惊神有助，擅场将见敌无争。总输老子工藏拙，饱食安眠百不营。
一入虚斋百虑沉，个中何待觅知音。雪收未起龙蛇蛰，境静初窥天地心。五里雾中藏豹稳，九重渊底得珠深。自从占断宽闲野，寂寞虚空无古今。
总道无情却有情，撩人幽事不胜清。拟同骚仆从长吉，不遣橘奴觅李衡。四山浓淡要题品，百卉后先宜按行。登览不忧风雨迫，挥戈须驻日西倾。
可堪俗事苦相留，不许联翩李郭舟。酒兴定知鲸浪吸，词源聊看峡江流。名如北斗谁能挹，价重连城未易酬。恰似西都数人物，校书中秘让诸刘。
满眼春光处处山，妨人行乐几多端。绝怜玄圃一步地，便胜香山八节滩。莫放赏心闲里过，拟将物化静中观。未开桃李留春事，可是芳苞不耐寒。
气吐长虹一世豪，尚怜花草助风骚。正须重碧浇胸次，不遣轻霜上鬓毛。浪说清时敞东阁，谁捐好语到西曹。江神却解归欤兴，賸放潮头百尺高。
尘外情怀得自由，便携琴鹤上归舟。露寒月白关心夜，山瘦江清满意秋。却背京城无眷恋，去寻古迹有迟留。奚奴莫厌诗囊满，重纪山川烂漫游。
接壤西东似犬牙，一时迎送使君车。应怜壮岁棠阴在，未觉神京驿路赊。飞观惯看凉月挂，层楼将见瑞云遮。当筵莫诉杯行速，两地春光作一家。
秋到人间敛曲尘，于门初见矞星辰。须知宇内风云合，况是天边雨露新。盛德可容窥底蕴，殊功端自见经纶。不应久袖安邦手，运指从教转大钧。
汉朝法从让严徐，却数群公总不如。千载流芳传竹简，一言偃革见囊书。由来东海传高阁，复见甘泉载后车。富贵功名两相似，昆丘元自产璠玙。
双旌来自日华边，帝遣衔恩下九天。膏泽已周家十万，道途不叹驿三千。封疆旧占江湖阔，驩颂新从里巷传。可是圣朝私此地，教将和气作丰年。
哦诗献寿信知难，门馆材多不可攀。敢曳长裾居客右，祇容滥吹列行间。为陵便恐轻深谷，若砺还应誓泰山。千载通明宫殿里，常看冠珮压清班。
欲作银河落，支筇仰面看。会须雷电散，已觉逼人寒。
峭绝崩云处，泓澄忽此逢。宁知一勺水，清润入千峰。
暝色苍然至，浮烟漫不分。小留岩窦底，为伴宿簷云。
淅沥排炎暑，潺湲弄晚晴。不知来远近，常作对床声。
盛世须材杰，高名动圣明。一麾淮海去，青旆拥千兵。
别兄今几时，邦人指难弟。莫诵海沂康，两冯如鲁卫。
公材如武库，剑槊方森森。亦复擅风流，坐继正始音。
诗成啸诺余，谋出壶觞暇。却整进贤冠，麒麟要图画。
公家西州烈，武事冠方册。祖孙世有人，要足门三戟。
平生功名心，不肯事酣宴。向来话淮南，山川眼中见。
楚国尚勇力，秉羽而甘寝。虽无倒载名，胜饮怀安鸩。
疆事须长算，朝家得实能。坐来酬万务，心地自虚凝。
复旦风云合，丹心日月明。江神回朗照，霁色向来清。
壶矢新油幕，春芜旧战场。候亭闲夜柝，归袖著天香。
自耸干霄势，应怜望岁心。试将肤寸泽，来作济时霖。
暗绿团团树，浮苍浅浅山。不须吟些些，幽韵已班班。
漠漠萦空漫不收，只应此地占清幽。云烟本是无心物，亦为山人重挽留。
铃索无声讼牒稀，雨余四野竞扶犂。小亭独坐心无事，满地绿阴山鸟啼。
主人谁与解春酲，百斛香醪一小亭。兀兀泠泠俱可乐，醒来还醉醉还醒。
摇摇小渚荻初成，远意浑疑接洞庭。准拟秋来看积雪，更和风雨醉时听。
落尽庭花日未西，枝间栩栩定为谁。遥知城市纷纷际，正是幽人睡足时。
绝爱泓然一鉴渟，肯教尘土犯清泠。祇缘较德先生似，不为争名陆羽经。
一衲缠身便有余，乱山深处卜幽居。举头物物皆呈露，试问金多得似无。
可人浓翠护微黄，宝树森森自著行。居士饭余无一事，坐来还印寂然香。
白葛乌纱一迳长，心清草木自成香。何须炉里烟成缕，不用衣间紫作囊。
泠泠清涨濯秋芳，采撷堪供九日觞。为乞晓瓶真沆瀣，不应眉寿独南阳。
春去无踪绿满堤，空移征棹过涟漪。自惊朱墨抽身晚，不及青红倒影时。
罨画溪头事已空，桑条都逐运斤风。东君绿遍当时岸，只欠低垂照水红。
罨画声名远近知，水光花影巧相宜。不知此去几多日，重见斓斑似旧时。
炎蒸谁解换清凉，扇影摇摇上竹窗。准拟小轩添睡美，梦成风雨夜翻江。
并堤松柏与云齐，月夜青山一望低。山鸟不惊人迹绝，步随流水到前溪。
身闲赢得闭斋房，不向尘中染色香。静处试寻真面目，光阴非短亦非长。
世人言语尽君房，一一班联玉殿香。解识逍遥浑一致，水凫非短鹤非长。
底叹兹岩省见稀，惯居故国看山围。应缘此日慰岑寂，聊遣清诗为发挥。
潇湘少驻便经年，自信孤忠莫问天。果为冕旒勤注想，不容泉石得高眠。
隐士洪崖可拍肩，尚留陈迹此山巅。祇应千古人如在，陵谷高深却变迁。
九重温诏下江边，应览甘泉旧奏篇。却背烟岚理归棹，晓猿夜鹤总凄然。
我公得入如来室，心镜常明不用磨。好倚悬崖结趺座，任从来者问云何。
眼看岩石千寻起，面对炉烟一缕轻。顿觉世缘无染著，个中消息有谁明。
北固江山自有余，不分清景到绳枢。凭君笔底真三昧，幻出云烟入坐隅。
六尺玲珑日日开，个中那解著纤埃。主人无耳谁求洗，试问声从何处来。
水轩宴坐死灰同，一息呼号万窍风。纵有溪流清似镜，不知何处洗虚空。
绿阴匼匝欲周阿，正午庭空雀可罗。更许瘦筇支病骨，玉山影里听弦歌。
点数诗流一唯阿，胸中星斗想森罗。新篇莫浪传红粉，堪与朱弦荐咏歌。
月当亭午憩纤阿，拟逐香风到大罗。急作新诗报天上，更凭阿监一声歌。
密云阁雨靳春晴，不放芒鞋取次行。却坐蒲团政无赖，好诗端为破愁城。
雪痕尚使石泉润，山色不堪烟雨昏。见说树头春意动，从头花柳看村村。
与君联辔听冬珑，下马荀陈列座中。南北东西乡国异，笑谈天与一尊同。
谁人解遣醉时醒，始变鸣禽第一声。似向幽人催蜡屐，水边沙际看春生。
寒浅定知春已至，意闲仍觉日初长。已谙荣谢如空幻，一室萧然且坐忘。
蝶遶蜂团碧玉丛，紫罗囊小透香风。自从鼻观销烦恼，疑在维摩丈室中。
正白深黄态自浓，不将红粉作华容。却疑洛浦波心见，合向瑶台月下逢。
露华先遣曲尘收，要产英豪奠九州。织女槎回逢八月，老人星见恰中秋。
声华奕世擅江南，谁似公家伯仲间。想见当年育英物，高秋爽气满西山。
盛德由来自邈绵，偃王功德至今传。朱弓赤矢符嘉瑞，留得阴功不计年。
并列西京侍从多，吾丘司马岂同科。孤忠祇有囊书在，独见丁宁为偃戈。
五湖城郭带重楼，幕府初开第一州。燕寝香凝了无事，四郊禾穗自盈畴。
绕郭旧称家十万，朝天常恨驿三千。而今已是繁华倍，更觉旌麾近日边。
不但宽平似有功，笔端重睹建安风。邦人竞劝金钟釂，愿见君侯圣一中。
雅歌字字巧安排，争颂君王治道谐。好把抉猊奔骥手，大书深刻著悬崖。
拥麾仗节往来频，抚字澄清处处新。想见兹辰介眉寿，遥应驩动几州人。
槐鼎虚班侧席求，已应难遂寇恂留。不如黄发貂蝉底，长占青云最上头。
雨带好风匀浄绿，云开暖日染娇黄。今年不识农家苦，总把阴晴属上苍。
荷笠腰镰醉里回，和衣卧处息如雷。定无门外催租吏，赢得柴荆日晏开。
朝家宽诏年年下，天上秋阳日日明。租税入官公事了，壤歌递与子孙赓。
闻说边隅长草莱，汉家肤使漠南回。黍苗正自归仓廪，不怕西风卷地来。
田畴总是十分苗，处处逢人意气骄。不问神祠赛箫鼓，君臣有道四时调。
敢将体足惮沾涂，日日高原带雨锄。乞与丰年酬作苦，也知天意解乘除。
归牛将犊茅簷晚，饥鸟窥人稻圃秋。准拟明年大作社，鸡豚须养秫须留。
饱食丰年酒不空，水村山崦老于农。囷仓在眼心无事，邻里经过乐岁穷。
儿孙力作莫辞勤，仁政如天四海春。尽说干汤功已就，泽流莘野并耕人。
淮上营屯尽偃戈，官军从此罢经过。且书太史丰年瑞，不数周公异亩禾。
爱花不厌百回看，细数香须定若干。莫怨东风消息早，为凭佳句唤司寒。
愁中相对病中看，喜愠都忘非意干。从此定交形迹外，只羞冰玉照人寒。
骚人岂作腐儒酸，逸气清霄坐可干。东阁只今诗兴动，韩豪元不似郊寒。
幽姿健骨两相看，二绝真成聚莫干。好学纫兰供楚佩，琼琚端可胜金寒。
猛士相逢亦破颜，恰如组练壮师干。谁令野宿三更月，缀铁成衣彻骨寒。
为觅梢头一点酸，缥枝红萼谩阑干。东君已误当时约，犹歛幽芳待岁寒。
常时泪雨久涟洳，准拟晴窗叫勃姑。报答月华思善画，便和风露入新图。
天上相逢绝点尘，莫将世态测高真。深闺儿女传闻误，见说秋期便妬人。
谁纪天孙谪堕时，浪言能致古宣尼。只今天上秋宵短，莫近鸡星听喔咿。
经行荦确看嶙峋，曳履枝筇蹑后尘。自是高怀元落落，向来喜色见津津。宜搜今古风流远，得助江山句法新。好逐秋风上霄汉，却留盛事付州人。
簿书堆案阻寻幽，想像高人物外游。自昔品题多北客，故知物象胜中州。云经乱石余膏润，烟过悬崖自去留。暂俯澄潭倚苍壁，已疑身世在鼇头。
兴来小渡唤方舟，霁色天教足胜游。但觉赏心追昔事，不知飞诏下皇州。班行便觉九天近，登览何辞一日留。悬想他时百僚上，亦思清景几回头。
鹊既鸣鹊鹊，鸦则鸣鸦鸦。禾山四打鼓，赵州三吃茶。春来花处处，云散月家家。达磨当年无板齿，祇应特地过流沙。
云山偶尔遭攧，臂痛不可胜言。府教挥金办供，殷勤咨请谈禅。禅禅，不在拈槌竖拂，亦非作用周旋。不在扬眉瞬目，亦非文字语言。祇据现成公案，自然七方八圆。在云门得之，则曰一句三句。在法眼得之，则曰惟心法门。在沩仰得之，则曰父慈子孝。在临济得之，则曰三要三玄。在曹洞得之，则有偏正回互。在天下老和尚得之，则有问答机缘。在云山得之，则全提正令于人天之上。在府教学士得之，则致吾君于尧舜之前。在现前大众得之，则随宜应用。在太孺人黄氏得之，则生于忉利诸天。禅禅，绵绵密密，密密绵绵。渡水胡僧无膝裤，东村王老屋头穿。拈来一一中的，不妨似箭离弦。脱或踌躇拟议，迢迢十万八千。
语是谤，寂是诳。不语不寂，转增虚妄。春风吹落桃李花，淡烟疎雨笼青嶂。
向来云岫访雷峰，朔风吹雪落长松。今日雷峰访云岫，无限春光满岩窦。机锋互换主宾分，八两元来重半斤。
垦土诛茆作佛宫，栽田博饭与君同。梦中十载因缘尽，又拄乌藤过别峰。临岐一句如何说，此去平分江上月。千里同风事宛然，云山虽别何曾别。别不别，鹭鸶飞入寒江雪。
与么文彩，甚生标格。直下承当，迥超言默。
休卜度，世间那有扬州鹤。一身与世等委蛇，万事随缘即安乐。无意来时却宛然，有心用处还应错。错错错，莫莫莫，近日秋林多叶落。铁牛飞过洞庭湖，西山走入滕王阁。
一拳拳到黄鹤楼，一踢踢翻鹦鹉洲。玉麟掣断黄金锁，大丈夫儿得自由。
文死罔明休卜度，瞿昙女子谩针锥。推倒铁山归去也，纵横十字更由谁。
相逢打鼓弄琵琶，须是还他两会家。曲罢不知何处去，夕阳斜映暮天霞。
身世悠悠不系舟，得随流处且随流。今朝有酒今朝醉，明日无钱明日愁。
梦中要渡深溪水，伎俩多般进不能。蓦地觉来伎俩尽，床头山月已三更。
喝声绝处怒雷收，丧尽家风一不留。总是战争收拾得，却因歌舞破除休。
大雄山下老狐精，千古丛林恼杀人。若遇金毛师子子，看伊无处著浑身。
是贼识贼精识精，南泉无过强惺惺。赵州礼拜归堂去，前箭犹轻后箭深。
家财丧尽没丝毫，祇个一身犹恨多。却向池阳最深处，杀人空手不持刀。
前得得，后不得，一贯谁知两五百。雨桧萧萧，风松瑟瑟。隔山人听鹧鸪词，错认胡笳十八拍。
此儿活计口皮边，点著风驰与电旋。谩说镇州萝卜大，何曾亲见老南泉。
当机转处不踌躇，琉璃盘里走明珠。赵州老子村校书，一条拄杖两人舁。
庭前柏树子，一二三四五。窦八布衫穿，禾山解打鼓。
无直路，却萦纡。赵州东壁上，依旧挂葫芦。有张公吃村酒，李公醉不醒。
利刀截断命根，跳出狐群狗队。拈起万煅蒺藜，铁额铜头粉碎。
拶到悬崖撒手时，七斤衫重有谁知。寒来暑往浑无用，挂在赵州东院西。
明日大悲院里斋，铁围山岳尽冲开。猪头象鼻，乌觜鱼腮。石人抚掌呵呵笑，寒山拾得在天台。
劫火光中共唱酬，随波逐浪谩悠悠。剖尽衷肠人不会，草鞋拈取盖龟休。
有是父兮有是子，同条生也同条死。三世如来烈焰堆，互换说法元如此。莫颠言，休倒语，截断葛藤须荐取。
塞北千人帐，江南万斛船。菩提窝里坐，总谓是虚传。
曹山不如，花根本艳。不如曹山，虎体元班。江南地暖，塞北春寒。一把柳丝收不得，和烟搭在玉阑干。
隔，穿耳胡僧眼睛黑。东院西边是赵州，观音院里安弥勒。
北禅夜分岁，特地巧安排。维那出只手，线去又丝来。田郎催拍板，鲍老舞三台。若教行正令，活作一坑埋。
苦中乐，乐中苦，大唐打鼓新罗舞。寒山烧火满头灰，却笑丰干倒骑虎。
有主有宾，有礼有乐。得失是非，如何摸索。才摸索，无上醍醐成毒药。君不见大鹏展翼盖十洲，投窗之物空啾啾。
一人牙如剑树，一人口似血盆。一拳还一踢，一踢报一拳。亚竖摩醯顶门眼，不妨亲踏上头关。
我手何似佛手，堪笑紫湖养狗。撞著焦尾大虫，性命输他一口。
我脚何似驴脚，拟议知君大错。进前欲饮醍醐，已似遭他毒药。
人人尽有生缘，且非夷狄中原。镇府出大萝卜，赵州亲见南泉。
佛手驴脚生缘，生缘驴脚佛手。李公醉倒街头，元是张公吃酒。黄龙山里老婆禅，恰似河阳新妇丑。
唇上必并班豹剥，舌头当的帝都丁。自古上贤犹不识，造次凡流岂可明。
经年不跨云门路，逐浪随波恁么去。而今老大复痴憨，归来且作村庵主。跨瞎驴，挝毒鼓，百战场中偃文武。从教临济拨动烟尘，沩仰互为队伍，列伍位鎗旗，布三玄戈弩。不消咳嗽一声，直下一时败露。
虎头带角人难措，石火电光休密布。中兴天子展神锋，万象之中看独露。
海门鼓浪拍天飞，妙喜家风孰与知。今日风云重借便，分明向上为全提。文彩未彰，消息已露。动地惊天，不容回互。云汉昭回星斗垂，谁敢抬头正眼觑。
枯木生花劫外春，馨香逼界古今闻。忽然树倒归何处，猿叫千山月满船。
世出世间称第一，谁敢当头正眼观。今日风云欣庆会，九重深处现龙颜。
甚生标格，与么奇特。甚生标格，如是富贵。未离兜率降王宫，天上人间无比类。万国来朝仰圣明，南山又见添苍翠。
解语非干舌，能言不在声。非声非舌用，还家罢问程。
擘开沧海取龙吞，五逆闻雷不许闻。翻笑波心遗剑客，区区空记刻舟痕。
茫茫人看中秋月，徒向阎浮记时节。不智明月向人圆，已是眼中重著屑。瞎了眼，降却屑，昨夜三更转向西，惊起苍龙拗角折。
春深不放白牛闲，依旧随群入乱山。拽杷牵犁偿宿债，尾巴再露与人看。
国师不跨石门句，舌头未举先分付。那堪觌面涉思惟，冲天鹞子新罗去。
少处减些多处添，白云官路贩私盐。一条性命俱抛下，不怕当初王令严。
黄梅半夜错分付，才得星儿便乱做。大庾岭头屙一堆，后代儿孙遭点污。
生缘不在北门村，行脚何曾参百丈。梦里思归黄檗山，无端平地堆青嶂。
路遶悬崖万仞头，担泉带月几时休。个中拨转通天窍，人自安闲水自流。
道泰时清才子贵，家肥国富小儿娇。不因紫陌花开早，争见黄莺下柳条。
不因一事，不长一智。不曾杀生，了无忌讳。传言送语当风流，拈得口兮失却鼻。
鱼行水浊，鸟飞毛落。大士横身，不受斧凿。
白日青天，开眼放尿。黄面瞿昙，一场漏逗。
觌面当机掣电飞，当机觌面谁能用。一剑分身定死生，君王万古声名重。
丧尽家财，无本可据。赤手杀人，弥天罪过。
石火光中验正邪，等闲拈却眼中沙。自从不曾少盐酱，敢保渠侬未到家。
世路风波不见君，愁肠暗写共谁论。迅雷才震清飚起，白日一天星斗分。
不放溪东西，随分纳些儿。冷暖只自知，分明说向谁。
妙转之机掣电飞，目前生杀尽交驰。明珠自有明珠价，休向篱边弹雀儿。
臭口未开经万劫，丝毫才犯铁轮随。雨散云收明月夜，反动江波说向谁。
掣开金殿锁，撞碎玉楼钟。贪程未归客，徒自觅行踪。
三度扣关转不开，赤手迢迢空往来。忽然业镜百杂碎，始觉从前满面灰。
红炉起浪拍天飞，疾焰过风孰敢窥。任是三头并六臂，到此休夸第一机。
见成底事没商量，剔起眉毛未厮当。日暮碧天鸿鴈断，海门斜去两三行。
快人一言，快马一鞭。停囚长智，十万八千。
乞儿拾得锡，暗地空宝惜。撞著明眼人，一文也不直。
见兔放鹰，因邪打正。脚未跨门，直须猛省。
三人证龟唤作鼈，哑子得梦向谁说。电光影里浪驱驰，踏破澄潭一轮月。
一出一入，半合半开。羸鹤翘寒木，狂猿啸古台。要知奇特事，当甚破草鞋。
入草亲寻草里人，重重有路掌中平。不遇大商空突晓，日高犹听打三更。
问处分明答处亲，纵横有路惯反身。相如夺得连城璧，秦主安然致太平。
南北山相对，东西有路分。不经场阵里，争见李将军。
这僧掩耳偷铃，云山将错就错。若是碧眼胡儿，别有反身一著。
独向沧溟截众流，等闲舞棹掷金钩。白云不露烟波阔，横笛一声天地秋。
前箭犹轻后箭深，无限平人被陆沉。个里豁开天地眼，吹毛拈起任横行。
掀翻海岳求知己，雪刃横身立太平。野老不知尧舜力，冬冬打鼓祭江神。
电光影里，缁素区分。纤毫不犯，总教灭门。
九曲那容眨眼看，操舟谁解别波澜。文殊曾展回天手，直得朝宗万派干。
击碎髑髅，敲出骨节。明眼人前，自彰丑拙。
天不能盖，地不能载。徧界徧空，成团成块。
少年词赋客，昔与山翁游。暂抑骅骝姿，聊伴盐车留。幽坡赏春色，明月同高秋。君才如鲍照，顾我非汤休。木桃时一投，琼瑶三四酬。可怜横海鳞，尺水难沉浮。飘然拂袖去，形影那容求。早莫哦君诗，书空复搔头。迩来三年余，拟君荐经由。长篇忽见遗，顿觉驱烦愀。君马何大驶，追踪谪僊流。锦绣满肠胃，词人孰能俦。故将西子容，来贻嫫姆羞。行看复坐吟，终日如軥辀。安得君书斋，移来近前陬。论文与谈笑，一释老者忧。春禽昼聒聒，窗风夜飕飕。怀君不成寐，频惊节物遒。君文已造妙，君德当慎修。谒帝明光宫，随珠那暗投。
高亭窥绿润，古寺面苍阴。闻有遗仙事，应容过客寻。路危山背迥，云重洞天深。一鸟不飞去，时能弄好音。
七尺枯藤手自摩，闲过僧寺坐横坡。花开曲径霜前密，云压层城雨后多。田舍竹林分鹫岭，山城芦水漾鱼波。禅床处处堆黄叶，独剩寒松不改柯。
叶落岗头一望长，几茎乔木倚斜阳。曾经巴峻猿啼处，铁打心肝寸断肠。
隔林仿佛闻机杼，知有人家在翠微。及至入门亲见了，元来只是小儿戏。
青蛇提起气腥臊，几个男儿有痛毛。直下血流犹未觉，举头还见铁山高。
东西南北无门户，大地山河不覆藏。今夜碧天云脚尽，一钩月挂几人肠。
珊珊玉骨本玲珑，挂角羚羊不见踪。特地作亭图甚么，为怜松竹引清风。
克宾一字入公门，有理难伸笑杀人。隐静不行兴化令，他年谁道棒头亲。
地炉无火客囊空，雪似杨花落岁穷。拾得断麻穿坏衲，不知身在寂寥中。
圆通不开生药铺，单单只卖死猫头。不知那个无思算，吃著通身冷汗流。
仲秋八月旦，庭户入新凉。不露风骨句，愁人知夜长。
日边清切以文鸣，立对朝阳欲问程。笔落生春变寒谷，诗来将喜破愁城。簷前水到乘槎便，天际山横与槛平。准拟公归道过此，小留觞咏集簪缨。
年来行乐与民同，探穴追踪太史公。幽洞初开名易著，苍崖新刻句难工。风驱俗驾松扉外，云锁仙丹石室中。付与山僧司管钥，勿教胜地草蒙茸。
列岫凌虚滃翠岚，龙泓澄澈七星涵。岩瞻好向西湖看，飞去何妨自岭南。
走笔题诗问起居，近来导引复何如。从教两鬓霜无数，却要三田火有余。示病想同摩诘病，读书还著子云书。梅霖十日宜高爽，试共登楼一豁舒。
兴来文字三杯酒，老去生涯万卷书。遗汝子孙清白在，不须厦屋太渠渠。
出为岭峤澄清使，归作甘泉侍从臣。百担有书行李重，千金无产橐中贫。经旬把臂言犹在，昨日题诗墨尚新。清晓访君呼不起，寝门一恸泪沾巾。
双阙门高袭庆余，相望再世拥轺车。清名益重先君子，远俗争看行秘书。医国十全姑小试，蠹民五瘴想先除。炎州莫作经年计，狗监传闻诵子虚。
共乐堂前花木深，登临当暑豁尘襟。红垂荔子千家熟，翠拥筼筜十亩阴。老退已寻居士服，清欢时伴醉翁吟。凭栏四望丰年稼，差慰平生忧国心。
流水三间屋，明公半席分。帝尝招此老，天未丧斯文。人去留青竹，山空锁白云。升堂时想像，金石恍然闻。
天地秘绝景，雅属幽人居。卜筑俯清流，旷然心目舒。岂惟水澄碧，山色佳有余。凉风左右来，竹柏相扶疎。亭中何所有，缥囊万卷书。亭外何所有，青蒲映红蕖。客来何所为，高论唐虞初。文字共发越，琴槊一以娱。冬寒饱霜蟹，秋思多鲈鱼。良田自种秫，酒瓮春浮蛆。无事时痛饮，有时还荷锄。试问田家乐，田家此乐无。
得谁酿法乃尔佳，连引数杯极口夸。须臾忘物亦忘我，是非荣辱不可加。儿童相随拍手笑，阿翁醉也扶归家。平生故人赵半刺，遣骑折送园中花。插花饮酒不待劝，夜如何其月欲斜。倒著接蓠自起舞，笛声趁拍鼓三挝。陶陶兀兀意有得，小姬在傍双髻丫。驱令磨墨具纸笔，满幅大草飞龙蛇。妇云汝醉当止矣，明日酒醒不愧耶。
清跸声中玉笋班，五云光里侍天颜。至尊端拱通明殿，上合来从饭颗山。旄节行将千骑去，鬓须全未一根斑。朝回两袖香烟满，应有诗留雉扇间。
叶脱林梢处处秋，壮怀易感更登楼。日斜钟阜烟凝碧，霜落秦淮水慢流。人似仲宣思故国，诗如杜老到夔州。十年前作金陵梦，重抚栏干说旧游。
菖蒲体柔弱，孤生幽涧傍。涧深水不滋，短叶疎而黄。物亦有不幸，仁者为悲伤。愿因水石间，移植近窗光。探丸起九死，焦卷复翠长。草木固无知，此心未能忘。
导源经陇阪，属汭贯嬴都。下濑波常急，回圻溜亦纡。毒流秦卒毙，泥粪汉田腴。独有迷津客，怀归轸暮途。
自叹苦吟诗不老，羡君词气凛横秋。争如兀坐茅簷下，得见凌云五凤楼。
野渡扁舟自在浮，惯来江上不惊鸥。一竿钓破沧浪月，唤入芦花不点头。
度岭汗如濯，渴尘生客心。清泉随念应，乞与涤烦襟。
秋风吹落叶，独客异乡心。生计怜吾拙，穷愁念汝深。面经三载隔，老惜二毛侵。飘泊南飞雁，何时返故林。
曲曲溪流叠叠山，稻塍高下路回环。晓暾初射林霏落，一道炊烟紫翠间。
古藤阴锁石粼粼，死骨犹香庙像新。世上男儿轻失节，何颜祠下拜夫人。
鸥鹭惊飞去又回，藕花初为使君开。千山急雨催诗笔，四面清波映酒罍。暂倚高旌留胜赏，有怀别乘约重来。银钩洒落传新句，二妙端知共一台。
红尘扰扰倦追陪，独向湖山襟抱开。每为清风携枕席，几因狂醉倒瓶罍。丛书久伴天随隐，五袴今逢叔度来。更待海沂歌咏达，同看给札汉家台。
十里寒梅欲鬭妍，东郊寻胜喜联翩。渐看冰泮池塘外，又见春生岛屿边。渔艇招招浮远水，畬田漠漠起平川。惜无画手王摩诘，只把君诗写蜀牋。
青春垂地风头恶，寒色侵肌雪意酣。路转溪桥回马足，行穿松迳得僧蓝。联裾正喜陪清赏，挥麈何妨共剧谈。它日海邦传盛事，诗仙曾此驻鸾骖。
属邑周行未觉劳，要观铓刃试豪曹。气苏犴狱歌谣满，兴挟江山句律高。缓驾海邦聊展骥，指期仙岭看浮鼇。秋来赋咏传宫掖，三绝行闻帝语褒。
中原回首尚胡尘，世事徒惊日月新。羁旅不堪频作别，壮怀虽在已甘贫。南来求友传三益，西去论心有几人。别后梦魂何处是，祇应来往慎江滨。
梦破一声婆饼焦，吴音未稳带春娇。不禁风力遥飞去，却引余音过别条。
鼓吹轰轰袒半肩，龙楼香喷益州船。有时亦脚弄明月，踏破五湖波底天。
昨夜深沙铸铁券，阿那律陀来合伴。醉来相打见阎王，阎王握笔不能判。不能判，却相劝。彼此事同一家，更莫前思后算。
布鼓当轩为击来，卧龙惊起出岩隈。千峰秀色凭谁写，一带澄江古镜开。
徧身是，通身是，浄洁浑身涴却屎。拽来露出猛风吹，谁教背手摸枕子。
乱撒明珠颗颗晶，走盘应不贵金声。谁家女子能针线，一串穿来不剩星。
天高地厚寻常事，海阔山重更要论。霹雳震摧山鬼窟，独携霜剑定乾坤。
当门一脉透长安，游子空嗟行路难。不是人前夸俏措，金锤击碎万重关。
日暖风和莺啭新，柳垂金线系东君。东君不惜无私力，一点花红一点春。
狗子佛性无，斫额路上逢子湖。业识性在遭一口，大地全无碧眼胡。狗子佛性有，春风吹动千株柳。知而故犯可怜生，一一面南看北斗。
东司上不说佛法，唤来与伊劈面踏。不用重论报佛恩，将此深心奉尘刹。
相逢把手上高峰，四顾寥寥天宇空。一曲渔歌人不会，芦花飞起渡头风。
驴觑井，井觑驴，冬瓜叶上长葫芦。会不得，莫踟蹰，定盘星上绝锱铢。
钵里饭，桶里水，狗子咬人不露齿。堪笑韶阳老古锥，倒地至今犹未起。
七里滩头多蛤子，太阳一出口俱开。平生肝胆虽然露，狡鹘何曾逐臭来。
耳里种田，满口含烟。锺馗解舞十八拍，张老乘槎上九天。
石火光中烂熳游，白拈临济未同俦。掀反华岳连天黑，几个知身在御楼。
八十翁翁著绣靴，踏开幽洞笑呵呵。傍人指点忘归路，不觉腰间烂斧柯。
西天人不会唐言，旱地雷声彻大千。九年面壁无人会，玉兔金乌火里旋。
马转牛回岂足夸，烂泥中刺当行家。霜刃一挥全意气，坐令千载定龙蛇。
几回沾水又拖泥，年老心孤不自知。游子不归空怅望，一溪流水落花随。
背僊眠兮芳洲，荡两桨兮碧流。陟崔嵬兮拜神宫，跨汗漫兮俯文虹。浩唱兮击鼓丝，阳阿兮屡舞。降神焚兮百和，尊瑶觞兮绿醑。九关辟兮杳云旗，回风下兮帝子来。周览兮故国，我与民兮相思。灵容兮有穆，笑灿然兮扁祥。风雨旸时兮岁事丰，厉鬼回兮毕方逐。包洞庭兮二江，扞崇山兮五岳。扬灵兮报祀，与山川兮长久。
山林自空阒，游人事幽讨。岫幌与云关，来迹可堪扫。艮维矗孤峰，玉簪倚天杪。桂水琉璃碧，洄洑下萦绕。谽谺岩穴深，虬龙双夭矫。坤倪露幽秘，造化殚奇巧。胜概畜眼无，何方觅蓬岛。悠悠世俗情，是非苦胶扰。水中蟹何罪，徒劳愠心悄。人厄困无妄，砾石埋深窈。风月几年恨，山光惨萝茑。星郎太岳孙，长城隐南表。戎旃整且暇，高情恣登眺。郊坰拥小队，一见颜色愀。旧观俄顷复，洞户天重晓。伤心日月遒，人世几番老。山川不相似，岁久依然好。吕岩标强名，往事人能道。孟公谩惊座，子夏冠非小。桃符录余庆，邲战城濮兆。冥数今乃验，常情定谁考。哦诗纪贞石，聊侑芳尊醥。
王侯门户懒开颜，斗酒千钱一笑间。无雪可欺青桧老，有天难管白云闲。丹霄作客曾骑鹤，紫府为家不买山。京口相逢又相别，只琴孤剑几时还。
昨夜嫦娥弄玉纤，也应掐月作花钿。为嫌梅影太清瘦，几片飞来疎处填。
秧针刺水麦锋齐，漠漠平沙白鹭飞。尽道春光已归去，清香犹有野蔷薇。
文字眇烟云，过眼徒浩浩。所有未见书，惜哉吾已老。子云客长安，陈迹如一扫。同叔向来人，我生苦不早。亦闻青城山，斯翁为有道。瞿塘不可上，秋梦长颠倒。白日来西昆，一见自应好。纵谈百代前，至竟非枯槁。多为开口笑，明月生怀抱。黄鹤有高楼，恍如事幽讨。揽辔逢道州，听书下下考。周南勿留滞，掇拾供史藁。分手重酸辛，璠玙众所宝。十日不得面，何为太草草。
铜盘白露下，松桂净如沐。娈彼菊花团，西风吹醽醁。长安多别离，此别苦不足。人物如使君，容易等潘陆。一自海东头，清飚起谣俗。馆下欲何言，联翩如破竹。功名不徒尔，无乃相迫逐。双日访延英，行矣公勿卜。括苍烟雨前，寒光贯岩腹。大叫出银甖，邂逅聚百族。要携三月粮，所厌惟一掬。幸心忽开张，何曾畏笑僇。单父勿长吁，来者犹可续。道旁有抵璧，天下轻结绿。一夕洲渚言，令我沉心曲。
大块始开凿，娲皇为补天。天平雷雨正，后稷诲之田。大浸十二岁，流金复七年。幸哉尧汤民，以手摩抚然。徂丘虐焰起，秦俗相焚煎。官租夺以半，饱食何夤缘。自从汉道昌，敦朴乃其先。初开常平议，聚粟如源泉。年登谷价贱，散以大农钱。旱潦或艰食，用之如转圜。悠悠百王心，皎皎三代前。井田日以坏，此法当磨镌。公侯希世珍，秀色媚长川。官学有根株，诵诗三百篇。风土无隐情，是为大夫贤。抟饭哺赤子，当食长尔怜。江东百万户，雕俗生春妍。持节闽岭初，有如病者痊。刘晏取予术，夷吾轻重权。义仓有粟腐，物价敢喧阗。斯助阜民政，南风吹五弦。昼日公侯门，客车动百千。下吏走尘土，从容愧执鞭。岂不随吹嘘，譬彼乘风船。长技非卓鲁，主德奚由宣。松竹伴孤吟，敢怀岁月迁。终酬国士知，未甘长弃捐。
我来石渠五十六，双鬓如蓬腰未曲。岂为健笔有徐庾，自数来时六十五。谁解辛苦续子虚，长安有客四十余。已成老翁不肯去，青藜当户夜读书。东观丈人起遐想，无为岁月空踟蹰。去作诸侯老宾客，可无绿水兼红蕖。我家东下才百里，钓螺一曲清无滓。草堂为筑荔枝斜，濯锦江头有如是。子思子方道为尊，南国佳人如秋云。不知公侯有朱箔，要问常州李著作。
铜驼陌上生秋草，前者刻石今如扫。儋边半纸半糢糊，下床三日成悲恼。苍史萌芽何可见，要从笔意生秦汉。欲将奇字问何人，所守一家如小篆。是中变幻随形模，钟镈鼎鬲匜盘盂。如何两京到魏晋，搜尽苍崖惟此书。即今原隶见颠末，仍于画上分锱铢。燕然有年固可纪，笔势岂得先黄初。中郎袖手欲无作，正始不逮况其余。幸哉一见俱抵掌，翩翩如反古石渠。且说金陵佛屋何年灯，晋分隋张犹青荧。忽听荒鸡还自起，资中之刻不徒尔。
辘轳罥寒田雀饥，江梅落蛀兔脚肥。枯肠一夜转双毂，眼光吹上虾蟆衣。岩腹新晴山鬼哭，女娲坟外春风归。茧村纸帘大如席，拆拆藜杖金雀飞。
平生读书，如风过耳。岁月共流转，如磨复如蚁。一如人嚼蜡，而不见其味。又如弄孤杵，连夜不成米。又如过羊肠，十步复一止。年头月尾无一是，咄咄痴顽不识字。见君诗，舌如黐，愧我为人师。怪怪奇奇，如悬崖万仞龙盘古树枝。又如生马不施鞚而驰，又如锦苔封漫岘山千年堕泪碑。又如玉关客，血上老犀衣。卢仝孟郊骨已朽，眼睛头颅何人相传授。与君往还岁月久，比来春风入我牖，便觉岩前草木件件有生意。跨蹇驴，出古寺，欲访子云问难字。
疏篱短短花枝阑，鸠妇不鸣天雨寒。鸠妇离家三百日，亦有姊妹依故山。黄粮不肯啄，欲去羽衣残。主人一见一怜汝，抱取东家竹鸡来戏聚。孤村落日不相识，各各哀鸣求其主。两鸟勿惊遽，低头听我语。鸠妇入我家，必杀入我口。床头瓶罂无余粒，养汝一到十日后。东堂数竹夹新蹊，儿童牢落惟爱一竹鸡。堂心有眢井，饥则哺其泥。主人缘窗安浄几，丹碧相依安用此竹鸡。竹鸡慎勿傍人飞，我屋三间沉白蚁。
横枝冻雀昨夜死，水底黏鱼吹不起。小伶切玉孤凤愁，九寸之管传生意。舞雩山下逢丈人，植杖无语空逡巡。再拜丈人欲识桑麻生长力，鬼蝶翻覆梅花春。我于万物亦一物，何时春风到肌骨。空山铁镝年月深，一语不破天地心。
盘古一笑鸿蒙开，神马负图从天来。八卦旋转六十四，黄钟是为元气胎。雷斧未动百泉缩，江上早见春风回。况当九日得阳数，太白之精随斗魁。徐卿有子何绝奇，熊罴惊梦初得之。珠庭犀角照宇宙，清飚忽忽生桂枝。笔落犹如千钧弩，异科暂失韩吏部。绛帐初随吾道东，遂令小邦变齐鲁。孔席岂是三年淹，蓬莱画阁铺牙签。他年欲数中书考，再拜祝公长不老。
一相频虚位，千龄要实才。庙谟从此定，边锁未应开。东阁尝先到，西州重一哀。传家惟俭德，何处著楼台。
百纸梅花赋，声名出渚东。向来惟李贺，胜处是扬雄。绕屋看书带，逢人说刺桐。尚书旧时履，只合步春风。
杖屦何年别，杉松古道旁。城山秋月尽，南岭暮云长。古调愁难合，孤根幸勿伤。欲将数行泪，重至郑公乡。
长者虽云殁，流风尚尔存。宗盟修里巷，家法在儿孙。马鬣迷新垄，鸠枝恋故园。年年春色好，锦障为谁翻。
北阙云为堞，东明玉作宫。猗兰迎晓日，仙掌倚晴空。笙律随鸣凤，朝仪趁彩虹。黄麾初入仗，青桂自成丛。冠屦分前后，图书考异同。商盘如目击，羲画自心通。慈燕来三殿，驩谣在九功。长秋传夜饮，京兆报年丰。奕奕还嘉祐，绵绵想建隆。庶僚何所祝，再拜续维熊。
昭代璇源远，高秋宝月前。神光浮蜀道，瑞气贯秦川。银榜应如旧，金茎若个边。龙楼清昼出，鹤禁彩云连。妙选衣冠薮，旁开道德渊。重爻分九六，曲礼尽三千。岁闰缘长历，霜清欲上弦。每看禖燕日，已入梦熊篇。沆瀣通三殿，笙鸾共一天。东明到西极，作颂自年年。
仙掌秋容媚，铜楼晓色迟。猗兰成汉殿，苞竹入周诗。鼎卜卿云合，郊禖彩仗移。隆兴乾道日，建武永平时。詹事开新府，长秋缀旧仪。礼经犹下问，易道本生知。世子家为法，文王我所师。诞弥重海润，清赏一天慈。九月黄金蕊，千龄白玉巵。遥闻三殿喜，高颂走天涯。
应律随豳雅，旋杓建戌方。前星迎霁色，重日丽晨光。笙管青霞外，宫庭碧玉傍。本支周道盛，羽翼汉图昌。左右人皆正，刑名学未遑。编年听司马，说礼付高堂。天乐来三殿，人心系八荒。黄华秋更媚，皓月闰偏长。清赏新奎壁，承华旧典章。维熊千岁祝，英略似君王。
正气来嵩岱，祥光集斗牛。青葱开玉宇，髣髴见铜楼。盘错归三辅，沉潜在九畴。有光文字馆，仍系帝王州。钟鼓于胥乐，笙鸾独上浮。清台天似水，甲观月如钩。屡拜椒花夕，长逢桂叶秋。孝思维继舜，家法要从周。赋为游麟作，官因洗马留。愿同眉寿祝，使者敢停辀。
僊掌晴烟外，龙楼晓日傍。汉图元自定，周历一何长。胄席缘三老，奎文在六章。高禖曾鬰鬰，乔桂自苍苍。冠屦来储禁，规模出上方。名官分庶子，说礼继高堂。娈彼黄花月，依然碧玉墙。至尊飞寿斝，太上引天香。景运千龄协，先秋九日凉。铜扉供帐少，俭德似君王。
雁塔新题墨未干，去年灯火向秋阑。趣看天禄青藜杖，怕著王孙紫绮冠。好在三山寻浩渺，何如一纸问平安。觚棱放月无人到，玉糁初成许共餐。
声教从今已远覃，翩翩作者问谁堪。石经犹有中郎蔡，金匮曾夸太史谈。至竟银钩并铁画，相传海北到天南。诸生考古头浑白，禹穴何时更许探。
来自清源葛已覃，君王问猎我犹堪。百年耆旧如重见，九日登临得纵谈。才子不知汾水上，仙人长在大江南。明珠照夜应无数，要是层波更好探。
忽然乡思若为收，莫到三茅最上头。二月东瓯看负弩，一天南荡想行舟。过家上冢从今数，落絮飞花合昼游。料得甘泉来奏计，定应前席莫迟留。
未应双井即尘埃，似此衣冠得几回。国子先生还并驾，洪都新府却重开。再三为问滕王阁，第一须登孺子台。定向此中修玩事，江边不道故人来。
闲陪小队出山椒，为有吴歌杂楚谣。纵道菊花如昨日，要看汤饼作三朝。千重岭海供横槊，一带风烟听采樵。凭仗折冲如此好，不应东去更乘轺。
却趁秋旻别九韶，扶胥直下听风谣。澜翻对酒还终夕，火急催诗在诘朝。南国更逢陶令菊，西江莫扞楚人樵。自应幕下文书少，节制如今属汉轺。
秋崖一夕卷炎蒸，那更挥斤为斲冰。碧落旧寻烧药灶，白芒长对读书灯。相期大庾何多日，似出浮屠向上层。纵有分张吾未老，定从台阁看飞腾。
丞相严装似燕居，为怜消渴到相如。病多得艾三年远，歌杂成琴十日余。绿野忽传春草句，白头还对朵云书。若为追逐园林胜，百转愁肠亦少舒。
桃花流水是家乡，洛下才名四十强。自有赤松堪辟谷，那能白首更为郎。案头贝叶忘言久，江上莼羹引兴长。解后却成香火社，好将诗句细商量。
春风芹下足迟留，白鸟平田忆旧游。说尽轩裳还过眼，读残书卷复从头。偶逢隐几何须问，不到投簪便拟休。平世声名如皦日，欲将何地置巢由。
封题青李数绯桃，处分园林意自豪。旋出篇章陪乐府，更凭花木续离骚。酴醾架下提春榼，薝卜林中滴夜槽。却是秋风生马耳，未应老大笑牛刀。
百片牙旗水面长，蔡邕题在刺桐乡。十年杯酒开云榭，一样官衔过洛阳。我亦携家缘送客，谁能扫地自焚香。野桥冲腊寒梅白，莫要登临忆侍郎。
何事风流旧使君，江边听说下朱旛。逢迎要问平津邸，准拟来呼垤泽门。竹马已喧明月浦，篮舆却出杏花村。不知锦瑟流传徧，欲愈头风好细论。
千金治产似孙吴，珠箔银觥只自如。问我长风当夕起，数他极浦落帆初。自知汗简今千轴，更说生犀有几株。赤壁当年遇黄盖，周郎何惜借吹嘘。
文字纷纷更问兵，秋灯束发尚青荧。便令三子成门户，却许诸孙说典型。隔水忽传朝露曲，行人长数夕阳亭。河东健笔惟诸薛，梅子岗边为勒铭。
姑苏台上姑苏馆，共说南山竹火炉。湖上相逢又相别，不知何处说姑苏。
一样官仪汉代新，乘时大手与经纶。东南自古衣冠地，桐柏山前淮水春。
峨峨双阙昼烟横，玉箓金箱记姓名。况有曲江家旧渚，小虹桥外柳花轻。
晋公当日只平淮，何事都人尚尔怀。客有昌黎韩吏部，独将大笔扫苍苔。
长陪彩仗下蓬莱，万岁声中霁色开。自是北门须卧护，双旌迢递日边来。
柳堤九曲暗青丝，画戟丛中昼影迟。传说姑苏新乐府，只缘太守例能诗。
铜柱参天桂叶稠，公侯遗爱在南州。绳桥竹屋连溪曲，大贝明珠尽海头。
骀荡春风散百城，钓鼇江上棹歌声。官军不遣征徭少，烧尽柴炉说太平。
天边草木旧知名，为道潢池莫弄兵。野市旋收黄犊去，明时火急趁春耕。
欲将玉律播平康，长见单于拜未央。相国正须如治郡，春风随处有甘棠。
南墙巨竹拂青烟，正在空斋簿领前。欲向韩门借余润，乞将白璧种蓝田。
修水佳人白玉栏，花前何似妾容颜。从来未省伤春意，犹自楼头画远山。
莫怪骚人太颉颃，曾闻阿母语刘郎。神仙本自无言说，尸解由来最下方。
竹屋绳桥自有村，牛山箫笛不堪闻。碑前更问何年月，为借容州旧使君。
楼橹千重铁作门，不堪聚米更重论。居延岁月那相似，一听悲歌一断魂。
得钱终日走燕寺，抱膝经年动越吟。想得长安西望眼，只应黄鹄见归心。
达者渊明自挽歌，新坟数尺奈愁何。鸡林贾客无从问，收拾篇章有几多。
九死穹庐我未甘，后来勿使陇西惭。明时节义多传述，柱下何人是老聃。
岂为长者畏时名，梁楚何从得此声。只隔螺江衣带水，自应别驾旧廉平。
噫呜双柩出平川，五月黄梅欲雨天。长愧江南徐孺子，只鸡斗酒是何年。
修文巷里莫春前，欲上旗亭问客船。忽有短牋无寄处，渔梁却在泪痕边。
忽然白昼自生哀，立马桥东唤不回。惊起河波理残梦，十年灯火上心来。
残云衰草趁人愁，生即团栾死便休。悲泣声中裁此曲，鸡啾山外鹊山头。
长记藜床发问初，翩翩出语自无余。斯翁胸腹平如水，不在尘埃数卷书。
桐棺三寸更何疑，却取江枫短作碑。惟有一般蒿里曲，长箫欲断更教吹。
此是滩头处士家，我从何日离天涯。木棉高长云成絮，瞿麦平铺雪作花。
南人偏识荔支奇，滋味难言只自知。刚被北人来借问，香甜两字且酬伊。
千年古道万年堤，老牯循循不解迷。牧子不知何处在，乱山荒草鹧鸪啼。
贫家生一女，蟋蟀催寒杵。富家生一女，煖风来玉树。富家生女才及筓，阿官门前筑新堤。贫家不生女，饭牛小儿安得妻。荆钗玉珰各随分，醉中之天无高低。
宁可时时被鼠煎，狂猫一夜不成眠。广南六月官军到，见说人家断火烟。
一夕湖头春欲动，便从湖尾穿蒲弄。层波赤鲤不易得，纵有笭箵何所用。未应索句如索逋，昨者浮家仍有无。不然汗漫十日走重湖，更数大孤连小孤。
烛龙醉倒不开眼，遮空万里云张繖。小舟塘外日溶溶，渔歌忽断荷花风。倚岩僧舍扃深户，我来跋涉拳肩股。喘停更促短筇上，怪石周遭卧万鼓。况是秋风到此山，惟有孤鸿时往还。劳劳百年共缠缚，不似青山长自闲。古人古人嗟已远，长歌商颂归来晚。
别墅生涯富古今，凝流梦卜苦追寻。一封细札三家市，万卷新书四海心。北阙龙吟清昼永，东臯猿啸白云深。满怀经济今休靳，闻道苍生渴傅霖。
曾向东南识大名，几年怀想浙涛声。众人欲杀定谁惜，与世不谐空自清。浩气养成天地小，宦情都付羽毛轻。三山依约诛茅日，头白归来笑李生。
张侯好兄弟，韡韡棠棣芳。筑室听风雨，书史堆满床。床前竹千挺，竹外花两行。举头见青山，秀色临我傍。客来具鸡黍，亦复陈壶觞。坐与尘土隔，淡然风味长。我久倦行役，万里归故乡。相过饭三日，笑语成清狂。百年几别离，两鬓各已苍。此会苦难复，此欢不可忘。
欣欣雪斋叟，年少本孤寒。愁怀厄羁寓，兀坐起长叹。慷慨念前世，圣门真可观。邹人息邪说，吏部回狂澜。钝金须砥砺，曲木待绳弹。幸哉得三男，父子聊自欢。烂舌不令闭，濡毫无使干。高天揭悬象，绝嶂飞流湍。取舍狥三益，行藏推四端。莺友新择木，鹓雏初放官。言辞凛冰雪，节操森琅玕。神祇傥终祐，骞翥亦何难。
雨阵四五合，回风扫千军。举头映微月，满空行白云。烦歊一洗尽，危坐清夜分。读书意未已，悠然有余欣。
先生赤壁舟中赋，老子百花洲上歌。古人不负此明月，今我当如此月何。连宵风雨暑欲尽，碧玉万里谁新磨。冰盘无声出海底，荡漾六合生金波。早秋便得许奇绝，探借八月清光多。天公赐我美无价，樽酒不设羞嫦娥。人生看月几时足，百年寒暑如飞梭。两公却与月长在，声名万古流江河。梦生羽翼不可逐，想象风景空吟哦。洞箫长笛亦何有，拂衣起舞聊婆娑。
扁舟趋郡去，携手复同归。款话僧宜访，登山志欲飞。诗能歌白雪，心合念黄扉。莫作儿童语，丰凶有政机。
破林霜后月，烟景夜微茫。妙寄笔墨外，静涵山水光。古融韵可想，老隆意所将。惭我无琼琚，报以永不忘。
诗成二十年，今夜月重圆。两姓包三乐，同寮庆十全。笑谈谐素愿，宾主谢高天。莫逆无劳约，俱祈得永延。
堕甑谁能顾，虚舟进所如。无涯身世事，有味圣贤书。发短犹禁栉，园荒可废锄。莱衣幸无恙，何必问其余。
使君心事玉无瑕，游戏功名发未华。要省文书繙贝叶，故从江岭访梅花。春风早趁人千里，胜日相思天一涯。唤取名郎著兰省，不须留及两年瓜。
尘嚣咫尺愧山林，胜日追凉得共临。千里江湖堪送目，一轩松竹更论心。清风便自生秋意，小酌何妨到夕阴。归路蝉声满溪谷，为君倚盖一微吟。
寻常得子要佳晨，何幸生朝在仲春。乐事赏心随处处，仁风和气似亲亲。天恩有庇容团聚，家训无须旋卜邻。杯酒献酬更祝颂，不须黄老拱星辰。
早叹朝阳一凤鸣，几多风奏动延英。只今故里夸闲适，得使诸生拜老成。妙句独先歌白雪，欢颜亲自酌乌程。鹿鸣故事虽荣观，此段邦人分外荣。
三年随汝作初官，父子同知涉世难。饕禄粗欣便老懒，还家仍虑厄饥寒。生来赋分皆前定，天下何时得举安。慈孝睽离怀问膳，试凭双鲤祝加餐。
整棹姚江到海陵，稽徊四十日行程。相逢既诺交承约，少待何妨信义明。戚戚已无终岁虑，琅琅先有诵书声。夫妻白首皆天幸，三乐无惭好弟兄。
落日矫乌云，疾风豗白浪。雨声西南来，势剧万马壮。
滩头鸣榔去，偃仰醉霜月。意倦早归来，风波渺愁绝。
为学须当及少年，莫言愚智尽由天。青春若不勤耕种，秋熟徒嗟有废田。
此去相从有半年，分携恐在暮秋天。若能早夜思精进，他日生涯胜买田。
呼童卷帘收架书，簷溜忽断云萧疎。山光水影净如拭，一川秋意生芙蕖。
山北山南春雨足，漠漠柔桑秀如沃。侬家荆妇几时归，西畴独自驱黄犊。
萧然山阁间，此兴何悠哉。子晋不复见，月白空萧台。夜静双瀑喧，遥闻疑雨来。涧壑生清风，襟宇捐纤埃。飞鸣撼半空，暗想飘琼瑰。前观阻步屧，侧耳成徘徊。
与君坐阶除，遥望海上月。试举太白杯，借问几圆缺。人生易分散，动作隔年别。今宵对婵娟，莫放酣歌绝。
云中老树冷萧萧，溪上僧归倚画桡。谁为秋风乘兴去，松窗先听富阳潮。
温台万丘壑，走遍成重胝。佳山落床头，咫尺反不知。我闻野老说，山乃神所移。蓬莱本三峰，一峰今失之。上干云霓秀，下压鳌背欹。夜半见海日，紫晕开咸池。魑魅看老木，狂鼯向人啼。危亭无遗栋，绝壁无旧题。夫子勇我过，竦身敢独跻。我病不能从，梦寐常追随。秋风海上来，霜清鲈正肥。行寻越溪鞅，肃此尘外鞿。
仙人昔是瑶池客，珮玉鸣銮生羽翮。骑鲸千载说白云，弱水三万那可隔。蓬瀛深处乃其家，无限真仙衣绛霞。相呼酌醴劝蟠桃，安期大枣端如瓜。龙吟虎啸众乐奏，神芝瑞草生奇葩。愿将此意踵太古，自然之道非特夸。
浮生难百岁，能得几日月。渐缺口中牙，将衰鬓边发。人情不久长，翻手成胡越。急急早归来，从今好休歇。
我闻仙人隐尘寰，带索不整轻云寒。练气萧萧颜如丹，写诗赋咏锵琅玕。自言富贵无所待，一啸万古神情欢。嗟哉世故散淳朴，那识五体存真官。残形渗漉亏灵药，夙夕不愧精神单。仙芝混成生恍惚，道在此身端可观。离明坎兑发变化，大似百渎还海湍。光辉便可揖玄上，胡用木钻钻石盘。亘古虚无阡陌阔，从君跨鹤而乘鸾。
爱此禅栖静，清凉境自偏。诧人拳怪树，留客笑幽莲。草暖蛙喧夏，林昏鸟梦烟。风尘吾未免，兀坐愧安禅。
洞口微云恣卷舒，石岩相对一蘧庐。赋才晋宋多夷旷，好景古今难贮储。茗碗已惊浮雪浪，斋厨俄听响鲸鱼。子云识字终何用，且读人间未见书。
护田绿水转山樊，滴翠群峰列巨杉。洞外僧蓝侵斗汉，涧边人迹隔仙凡。深深云谷春常在，寂寂松扉夜不缄。此处得名爰自我，要须题作吕公岩。
爽垲虚明小洞天，巉岩垂乳类锋铦。薰风习习来三面，夏雨萧萧欠一檐。指顾群山劳应接，徘徊归骑纵观瞻。门前绿水泓澄浄，底处应须是谷帘。
斯洞名华景，累累乳石悬。虚崖疑月窟，绝顶瞰江湍。岩底金仙寺，峰头玉井莲。地形居众外，气象伟无前。徙杖观初日，归舆触暝烟。蔽林排翠幄，封径簇花钿。爽致资清赏，镌题记昔年。猿啼声应谷，云破月侵筵。策蹇追华驷，鸣髇指坠鸢。谁人能画此，为倩老龙眠。
南窗聊寄傲，北牖有凉风。岩洞幽深处，结茅容老翁。
羃羃烟云锁洞关，旁开六户类连环。芙蓉未是仙家瑞，更约同登太华山。
半世观山鬓已皤，欲求钓艇老渔蓑。杖藜又过烟霞洞，闻说当年烂斧柯。
洞中石燕可长生，白雀何因浪得名。无限好山难买得，世间奚用孔方兄。
怪底浮屠不宿桑，直搜岩窦意徜徉。洞中日月未尝老，何事仙家有夕阳。
乱崖深峭水淙幽，六夏来游俨似秋。安得蘧蘧一觉梦，倚岩栩栩访庄周。
坎止流行但信缘，峤南风景异山川。偶因乘兴穿山腹，始悟壶中别有天。
平明小队出郊墟，尽日登临据隼旟。闻道仙人尸解去，尚应犹学世间书。
崒嵂倚空蹲怪石，轮囷夹道卧长松。白龙应已冲天去，岩窦岿然有故踪。
郡境水多沸，陈村泉类汤。人情尚冰炭，地脉亦炎凉。
书剑当年游上都，贤关虫篆校诸儒。文华灿灿九苞凤，俊气骎骎千里驹。妙质竞谁挥垩漫，白头空此死樵苏。遗编残稿应犹在，搔首令人益叹吁。
遗文脍炙在吾乡，赋罢谁能少荐扬。声迹有妻先蝶梦，行藏无子付洴方。云萝烟蔓新泉宅，秋月春花旧野堂。交倡丝牋真翰墨，几人知为宝巾箱。
熇熇炎威遍野飘，流金烁石土山焦。精诚不作轩雷转，孰与人间济槁苗。
救旱无方种种求，老龙谁识隐岩湫。茅山居士兴慈愿，一叱风云四百州。
衲子相逢竞喜忻，应期甘雨一番新。了知润物无穷意，祇在维摩此念真。
祷旱何妨抵死求，分明在处有神湫。只消一念精诚格，立使风雷布九州。
幽谷从来分外清，那堪雨过月华新。行将高谢浮名事，卜筑岩旁效子真。
今古相逢世所稀，神仙与我说天机。吾家后裔知消息，不落凡间笑白衣。
惟不识泥土，堆根抱玉泉。虽离岩谷伴，也则翠千年。
水染青红带一条，和云和雨系天腰。玉皇为厌皇宫倦，故筑空中万丈桥。
涧水涓涓绕洞崖，洞边时有小桃开。四边环合疑无路，为问东风何处来。
金紫玉青世所稀，牡丹花下探天机。仙游秀水真消息，身傍御炉香满衣。
阳君真确士，孝行动穹壤。皇上怜其艰，七夕遣回往。逡巡药顽石，遗子为馈享。子既不我受，吾亦不汝强。风埃难少留，愿子志勿爽。会当首鼠记，青云看反掌。
落日西风照楚关，断魂残魄吊衰颜。自从鸿鹄分飞后，无复鸳鸯并枕间。腕玉瘦宽金缕袖，鬓蝉慵掠翠云鬟。秋天冬暮风雪寒，对镜懒把金蝉簇。梦魂夜夜到君边，觉来寂寞鸳衾独。此时行坐闲纱窗，忍泪含情眉黛蹙。古人惜别日三秋，不知君去几多宿。山高水阔三千里，名利使人复尔耳。昔年曾拨伯牙弦，未遇知音莫怨天。去年又奏相如赋，汉殿依前还不遇。时人不知双字讹，平川倏忽风波起。当时南宫报罢音，教妾沉吟杵中心。为君滴下红粉泪，红罗帐里湿鸳衾。愤愤调琴蝉鹊噪，默默吟诗怨桂林。千调万拨不成曲，争奈胸中气相掬。千思万想不成诗，心如死灰谁得知。料得君心当此际，事国繁华闲田地。朝朝暮暮望君归，日在东隅月在西。碧落翩翩飞雁过，青山切切子规啼。望尽一月复一月，不见音容寸肠结。又闻君自河东来，夜夜不教红烛灭。鸡鸣犬唳侧耳听，寂寂不闻车马音。自此知君无定止，一片情怀冷如水。既无黄耳寄家书，也合随时寄雁鱼。日月逡巡又一年，何事归期竟杳然。鲛绡裛遍相思泪，眉黛无心画远山。
玲珑万状石欺玉，开阖千层秀结峰。尚有炎蒸疑夏日，未令新爽洗秋容。龙翔凤舞来天目，水秀山明巩帝封。新见钱塘王气好，中原我欲指迷踪。
栖真已得寻西洞，神应谁能辨雨钟。水奏五音鸣玉凤，山回九锁踞苍龙。古杉疑复天台去，怪石时从福地供。它日重游应更好，拟登天柱最高峰。
小雨凄暮春，入夜寒更作。泠泠竹间风，振我衣袂薄。野田鸣流泉，密树纷翠幄。蹑屐徐我行，长怀付寥廓。
怀古不知寒，洗心忘百忧。怡然方寸地，得与贤圣游。南涧兮泉甘，北山兮云幽。彼纷兮何之，兹盘兮吾留。
春雨暗前山，春云行远林。月落鸡犬静，谁闻梁甫吟。巍巍兮高山，泠泠兮好音。谁闻梁甫吟，惟恐山不深。
夔皋不著书，周召不决科。端坐庙堂上，四海臻泰和。此道固如是，后来文艺多。嗒然空山中，独抱明良歌。
罗汉岭头罗汉树，开辟余工所钟聚。百围直上摩紫霄，铁剥犀空自无蠹。积年魔怪不敢栖，暂过鸾凰却回顾。初晴偃干碍云霓，欲雨蟠根起烟雾。声回浪吼东海鲸，影落云侵石桥路。气陵太古化儿惊，势压群材梓人惧。阳开阴闭资指南，地弼天承赖撑拄。凡斤俗斧远遯逃，黛色苍皮未须疏。岩灵树异如相语，杰叶豪柯翠云覆。冰霜坐阅无古今，合抱云仍仰雄据。岂同涧梓与壑柟，未历千年随草腐。我来骇识天下奇，斗酒浇之共轩翥。行人莫拟明堂柱，险径无来万牛处。盛时要用真栋梁，宜使巇危可平骛。指呼刊凿动六丁，匠氏仍烦修月户。辅隆广厦蔽苍生，何止增华万年趣。悬崖黯惨阴风吐，振谷徘徊忽号怒。纤梢啸舞山雨来，石走雷轰鬼神怖。未容造次搜奇句，五百尊师所呵护。
灵凤山前花片飞，读书窗下碧云栖。断崖流水春不尽，苦竹纹禽日夜啼。禽声不歇日欲暮，一点青灯照环堵。镆铘挂壁龙影寒，默坐焚香听春雨。
凌晨汲山泉，盥洗甫云暇。徐行修竹间，小立疏梅罅。尖风耿薄日，色影寒相射。幽香定有无，纹禽踏花卸。
池边石陂陀，水光上梅梢。石上古隶字，藓剥风萧骚。树老花秀发，冰生香动摇。只恐字磨灭，不愁花寂寥。
一榻江色近，夜气欲空蒙。柔橹晚潮上，寒灯深树中。四山杳烟雾，月华忽陵空。我亦众念息，帘影空玲珑。
春江泼天明，萧寺踞山坞。荒阶下鸟雀，古木飒风雨。徐行石苔花，徙倚望江渚。日暮山更寒，簷头铃自语。
月色半古寺，虫声杂疏钟。江城缭山色，星斗摇空蒙。徐行不自觉，徙倚树影中。忽然变烟雨，江上东南风。
老树半藤萝，野色入窗户。空明浮屋梁，萧爽发幽趣。晚凉进微风，平江泻烟露。露久山月来，蝉声发高树。
参云亭前罗汉树，非桧非杉独雄据。苍皮剥落珊瑚寒，错节轮囷海花蠹。修圆佛指叶沃光，刺历虾筒槎倒竖。铜柯不受鸱蝮穿，翠葆还容藤蔓附。藏牙敛翼方屈蟠，奋鬣张鳞忽驰骛。突如破浪六鼇回，蜿若惊雷蛰蛟煦。摩空飕飕永夏凉，薄雾惨惨晚秋雨。白猨叫月时出没，紫凤栖烟乍飞举。开花琐碎儿女笑，结子模糊罗汉具。威仪庄肃初入定，向背跏趺欣共住。蒙头大似安禅时，瞑目还同摩顶处。得非天台五百仙，此地钵提曾得度。偶然一念落树石，不觉形骸成布露。何时收拾过石桥，未免根株伴龙顾。更疑地主屈将军，开辟岩荒肇城宇。剪除魔怪迎道猷，飞锡半千此焉驻。神通堕在造化中，千载英灵飞不去。犀坚久矣耐风霆，樗散非徒免斤斧。盆山秀耸不足论，猊座婆娑通一路。峥嵘下笑桃李繁，奇怪应须鬼神护。使君自是名世才，善政报成多暇豫。悠然领客上参云，篆隶传观酒深注。平生好古邱壑会，指树轩渠命之赋。我无文章光燄长，搜搅经时乏佳趣。昨宵梦游兹树巅，环视谿山莽回互。上云变幻舞龙鸾，下风清和写韶濩。最高峰在樛枝底，方广寺随纤叶寓。一枝一叶一沙界，应供各谈无义句。启予一啸谁划然，八表泠泠树掀翥。
两崖玉巉然，秀色真可餐。岚烟落窗几，惨澹云水闲。幽人美清夜，和月凭栏干。天空山影直，八表生晴寒。
孤云不可攀，浩气相与遥。著亭翠微顶，飞簷侵泬寥。紫麟迂远驾，黄鹄回扶摇。云收天籁息，亭影摩重霄。
远思八表外，澹然何所凝。苍岩窅空阒，修竹风泠泠。秋老竹亦瘦，月上岩更清。手持玉如意，天豁河汉明。
蜿蜒龙顾山，霄汉在人境。古亭压虚无，云气倒天景。天澄碧芙蕖，一叶一亭影。凝然千叶上，有客动深省。
赤城在何处，明霞坐中起。大千无色界，向背五云里。羽人跨丹凤，千载一来止。咽漱餐泰和，琼田结珠蕊。
兹堂虽不华，三面受山色。直东接溟海，云雾时振翮。几年芜秽深，一日洞天折。悠然舒啸中，自得仁所宅。
天下本无事，智者欣有作。谁能此堂上，静坐对寥廓。鱼游鸟翔回，千里受真乐。从渠锦绣肠，天壤自卜度。
千岭随指顾，一峰不可匿。如何超逸士，勘破造化迹。隐然胸中奇，盘礴岩烟碧。夜半秋月寒，人境俱峻极。
饮浊斯贵清，路险斯贵平。明明古君子，日用无非诚。寒潭寒彻底，坦道安无倾。日用傥如此，政化天与成。
古人不可逢，岂徒慕其名。兹堂号君子，想像劳我情。高山仰后世，作者追前声。何处见文简，堂虚风更清。
郡斋多胜览，随处山拱揖。一亭更留人，小立云百级。峰峦方献状，霾雾且无集。是中颇空洞，不碍山色入。
圣人定规模，用节民自爱。后来巧施为，民害深可慨。先生寿正脉，吾道灿然在。揭以榜屋梁，流风万千载。
水从东塔来，却打西涧过。八万四千偈，为我细说破。困来石上眠，梦绕泉石闲。山鬼按玉徽，山灵铿佩环。
水从东塔来，却打西涧过。八万四千偈，为我细说破。
困来石上眠，梦绕泉石闲。山鬼按玉徽，山灵铿佩环。
清游可以愈宿疾，梅花自能来好人。嗅花徐步沙碛里，天风液液回三春。
座中忽觉林樾幽，怪松堕前惊两眸。孤根蟠错涌鳞鬣，百干奋跃纷戈矛。千岁之柯海波卷，十亩之阴岚霭浮。上云变幻舞鸾鹄，下风哮吼搏蛟虬。影入月窟兔缩距，声撼水府鲸掉头。初夏花黄醍醐结，四时芽茁绀绿抽。嘘晴噀雨莽奇怪，摇山荡海寒飕飗。天开地辟何日种，阴惨阳舒谩神搜。乡闾讽诵喜辄应，僧伽护爱诃不休。得非孔明庙前铜柯柏，元气淋漓钟此夫焉廋。得非道者庵边隔世植万本，伦魁飞来排斡予交樛。安得此松据此地，轮囷傲蹇无侣俦。我尝两赋罗汉树，诗人许我不但杨与尤。一在天台匿峰千岭顶，芘覆方广之寺瀑布流。一与郡治参云亭对峙，白猿啼蹶忽惊紫凤留。因知三台气忠厚，何但当代人材优。至于树木亦豪伟，岁寒动足光林丘。问诸故老考初始，或云五季方栽培。黄宋恶迹寺傍庙，野僧无知但包羞。又云道人梁君隐唐末，建立鼎灶结茅深岩陬。与二道伴王与白，赤铅紫汞火候卦气周。千日丹成各升举，舍庵为寺答应求。后人诞谩附名号，妄踪狂躅何悠悠。当时丹气蒸山一乡植物茂，丹液入根独此偃盖稠。势蟠形踞抱龙虎，梢圆叶厚缀球旒。芘民曾却白额虎，供桃时下青茸猴。四百余年颇灵异，图经不载记不收。贤哉赵公眼高远，褒贬万态如春秋。一见指呼韦偃辈，咄嗟而办造化侔。竭囊底智老我语，搜搅造化正恐神鬼愁。
野梅空山中，正为照人开。如何绿窗底，疏映带苍苔。颇似古君子，无人自不谐。竹径酒初醒，一信清香来。
芭蕉我所爱，明洁而中虚。禅房富灵根，颇似人清臞。
吾观渊明诗，了不在言赋。有如太和气，周行不停驻。时与春为风，融夷物华布。而未见用力，万物向荣处。时与秋为月，浩然无点注。江山滋清绝，宇宙靡纤污。乃知渊明诗，本不在诗故。邂逅吐所有，气象随所寓。乞食不为拙，华轩不为慕。归来不为高，折腰不为沮。羲皇平步超，无怀贞雅素。简澹岂能尽，学者漫驰步。独有无弦琴，明明一斑露。
月色在野水，云痕澹前林。篮舆转松竹，襟袖翠霭深。灯火见仍隐，机杼有遗音。境静众念息，泠然发微吟。
骄云压长郊，飞电见林嵨。震霆挟回风，卷海过白雨。东皇发生意，万物情可睹。门外小草色，嫩绿亦轩舞。
理棹出盘门，蓬窗挂秋晓。芦花一溪雨，淅沥秋欲老。念世多闲愁，居山未为好。寒坐橹不鸣，蛩声乱衰草。
愁来雨声悲，愁去雨声好。忽然扣舷歌，云雾生缥缈。日夕风雨寒，园林阒如扫。静坐观物化，荣谢亦草草。
幽居閟古寺，隙地滋春绿。汲水延晚花，推窗数新竹。嘉蔬喜晨餐，小雨昨夜足。傥使多暇时，终甘食无肉。
居闲我所愿，谋拙人所虑。平淡固可嘉，饥来欲谁诉。八十日彭泽，四十年郑圃。前贤去就意，三复成喜惧。
采兰以纫佩，不久香消歇。何如深林中，岁寒自时节。清芳御微风，幽态含皎月。世或无骚人，宁甘伴冰雪。
凡草占眼界，凿池松竹间。寒添一方月，香润九畹兰。蓼苹稍自出，鸥鹭去亦还。水云万里趣，不待涉江山。
晴暾上疏林，石径铺松影。挽衣涉寒涧，扪萝过重岭。闲花袅幽妍，冶叶发青炯。欲访隐者居，鸡声出烟暝。
鸮鸣夜沉沉，蛩语露泥泥。飞云带月来，投我襟袖里。心自彻太虚，痱颣忽一洗。世念傥尽消，万法亦聊尔。
幽人肯一杯，受用今夜月。携手步虚庭，履遍沙界雪。疏林寂无声，细虫吟自切。浩荡天宇开，虚襟共明洁。
终日云气厚，寖寖雨将倾。如何才入夜，月轮皎如冰。云去露飞洒，星稀天熨平。正恐中秋节，未必如许清。
山林日月长，城市炎凉急。方看夏太清，已觉秋淅瑟。因之念故山，鹤归松露滴。收足否愿余，此舟徒役役。
风雨日萧瑟，轩窗浸虚凉。清灯闪复定，寒漏为之长。老觉世念少，病须药物良。晨兴涤颤手，供此一瓣香。
长镵长长柄，矮窗矮矮棂。西风已逾月，胡能不凄清。晴空舞皓鹤，夜气纷流萤。木叶不自觉，无风辄秋声。
月华浴沆瀣，天容注琉璃。皎如大圆镜，照彻清境晖。繁星歛芒曜，群动生霏微。尘世宁有此，玉虚楼观低。
簷雀乐俦侣，砌蛩相叫吟。如何片云外，一点征遥禽。望极杳无伴，细听有遗音。迟迟去却返，启我怀故林。
归云薄如雾，徐行江上山。徘徊印松竹，轻风约之还。悠然渡江去，余影犹阑斑。白鸟更自在，几点落远滩。
月色到江上，角声过山来。山城半绿树，佳处仍楼台。古屋翠微顶，疏簷宜晚开。隐几月入座，山长潮信回。
捏不成团拨不开，何须南岳又天台。六根门首无人用，惹得胡僧特地来。
乍雨乍晴宝象明，东西南北乱云深。失珠无限人遭劫，幻应权机为汝清。
三界唯心唯佛解，万法唯识更谁知。迷悟本无权立化，恰如黄叶止儿啼。涅槃生死犹如梦，十圣三贤是阿谁。有物先天无相貌，言诠不及体阿弥。祇这阿弥是汝心，不劳逐相外边寻。三僧祇劫随时立，心心心即是如今。
邪法如冰霜，正道若太阳。杲日丽天无不照，冰霜仁消洋。佛说三乘十二部，会来只是一医方。长年有病不寻药，五千余卷枉施张。魔王眷属成群队，朝夕巴歌作道场。唯有普庵真实要，同音异口赞吾皇。
稽首摩耶大肚皮，无忧树下手攀枝。母子至今无觅处，落花啼鸟示全机。
普礼三身四智佛，一念阿僧祇劫中。身心一如遍法界，法身不灭寿无穷。一月六旬权准则，一年四会表参同。妄念不生无损益，五千连贯赠寰中。所得未尝图别用，共成进纳续宗风。初法难传忧不信，黄梅五百独卢公。如今个个堪分付，报国资家理不穷。莫道祖师西土出，刹那自肯即心通。
今日不知来日事，贪嗔痴爱度朝昏。披毛戴角更相互，岂识修真般若门。
明朝遍入孤峰里，是处寻求不见师。自古上贤难出手，为伊不肯淡工夫。垂经留教五千卷，迷人看著转迷途。凡夫贪爱将为事，少得曹溪这老卢。
普庵真实不问钱，只要离尘脱业缠。一闻千悟方堪委，何须苦苦学神仙。
佛法无多子，久长难得人。念念坚不退，堪作了事身。不渭心外觅，堂堂本法灵。十方佛共证，更不费精神。普庵如是道，何患不圆成。
若无一切心，何用一切法。佛说一切法，为除一切心。若人解实相，于中无虚诳。说与不说同，是即名最上。实相未全融，语默空花同。而复结空果，后进不能通。何故不能通，缘师指落空。依妄不归实，师子堕邪宗。二妄相依堕，带累千万个。因一人道虚，万类皆招祸。不了却自心，只管说他过。将谓佛法僧，也似陈行货。倒床吃不得，苦痛忍难过。晓夕无把捉，又见火轮磨。始悔我自错，无福转加祸。未得将为得，未证将为证。妄想一刹那，果招沙劫病。皆是自欺心，不依佛慧命。六度未能圆，五戒犹未定。口说一切无，贪嗔转增盛。人问道如何，胡应全无性。此不见性种，三界魔民虫。众生若遭遇，万劫堕贫穷。自坏他亦坏，自聋他亦聋。自堕彼亦堕，自空彼亦空。究竟还如佛，万像一镜中。若能如是解，可表警凡笼。
空花水月，一纳无余。迷时四生六道，悟时一颗明珠。
个个跨金毛狮子，人人骑独步象王。文殊即是普贤，释迦倒骑佛殿。罗汉不奈安身，普庵鼻孔辽天。笑时只道善财痴，百一十城在这里。摩耶腹内造楼台，一口吸尽西江水。试问参方知不知，灵光运用从何起。直须坚密处安身，释迦宝殿真如理。
打折达磨西来脚，莫令有误本来人。当处得心非向背，九年面壁寂光明。庭中立雪憨痴汉，海里口干渴爱津。如今大有心颠倒，梦寐胡诤学道人。且向自心中体究，于斯如实更证明。须观古德皆如是，万莫瞒心自发轻。诳谤定招无间业，未全本觉且依经。修行未了身依口，莫学提纲没量人。对病用医须有意，指权归实救迷情。迷悟不同谁解意，三乘犹尚未全明。不契一乘为外道，经生持戒不知。徒劳南北与东西，满口文章不合义。不曾亲近正知见，色见声闻弄识神。髑髅几度皮消殒，林下追寻没一人。妄把玄诠为事会，五千救网变成尘。看经须用钱财雇，佛事全凭铙钹音。馂馅饼皮纱布绢，猪羊犬马折经金。僧俗一同轮苦趣，辜负牟尼古佛心。致使类多贤行少，仁慈鲜矣足孤贫。荣华富贵千无一，菩萨神仙不降生。如麻似粟人头面，杀盗贪嗔胜畜心。不管刹那沉劫海，且徒眼下乐精神。背善恶临无解处，烧香合掌告观音。大慈大悲来救苦，须臾命断叹悲深。一生不布纤毫善，悔惧双交没主人。方知今死难思悔，黑业无边我自成。寄语世间今未死，光阴莫负早回心。何况出家亲悟者，喃喃直指古同今。所以办心供作务，将勤补拙助元灵。相逢来往无心见，大事未成戒行深。只欲心空如及第，回头救接未归人。始合老师弘大愿，先难后易叹吟吟。十字街头不见客，孤峰顶上目群生。助柴活计元如是，不负当时这老僧。
众生本是佛，悟了一体同。若人不达本，逐末走西东。君子当务本，本立佛性同。通一万事毕，终不被尘笼。非尘体不动，本实理含融。先天唯此物，今古学无踪。难了意在处，塞顽空色空。本无有指，妄言色空。若得妄消歇，真体者何穷。真体非形相，不离形相中。幻质皆虚伪，大智发于中。幻尽觉圆满，心光寥廓通。此通无对待，天地在其中。森罗并万像，影现一镜中。镜中实我体，寂湛印倥侗。若能同道者，与理本相同。唯守性清浄，眼耳若盲聋。情忘兼想尽，忽觉己身空。自了本无物，强以道言通。此法滞诸学，皆幻质相容。若离一切相，形体外灵通。左右逢其源，烦不入胸中。我尚不可得，非我何可得。眷属犹如梦，非冤不遇逢。如今儿女者，皆再来祖宗。一根来复去，如观桑叶同。本树何曾动，凋叶有来冬。叶落明年发，根深不怕风。但能勤力护，勿使火兼虫。毁坏本根者，万劫堕贫穷。如今忧生死，犹如颠哭空。不知空本无，如翳生眼中。眼明虽说实，不可顺盲聋。
自从达解本心光，陈见解者希相许。今蒙大士坠名香，妙明寂照挥伦楮。清风匝地意何穷，自这贤儒谁伴侣。自伤嗟，凭谁语，若问吾男归何处。普庵达本不曾生，水月空花无实据。不离当处常湛然，觅即知君不可取。此灵都是祖宗因，因果历然随谁聚。如今依旧复来生，何必自迷求解注。今古谁曾得久长，唯有法身镇常住。不消追拔与看经，三界唯心须了义。
失却本来面目，个个日南长至。先祖时节苦临，处处笙歌乐醉。也参禅，亦详义，也贫穷，亦富贵。蒙头塞耳有谁知，大地茫茫没巴鼻。智悲同运，野店横溪。头头物物，实理希奇。悟本谁悟，迷是谁迷。家家观世音，户户礼牟尼。亨老总不知，都料斫木底。不因这三门，如何在这里。老师本无节，世间如梦寐。我今梦中说，说者觉如义。若有未觉者，好盖令饱睡。等待睡惺时，自己难回避。恐彼少盐醋，米面并豆豉。我击木童儿，汝定知来意。每人与一饱，大家要了利。冬日莫更歇，腊尽相将至。如人各上山，努力争先势。时节莫瞒心，早归欢喜地。坚个弥勒楼，露出真慈氏。了知生死即涅槃，自性如空包天地。试问空空空不知，不知知处法不二。
谁道凡情不作佛，咦，大丈夫，休分别，百亿尘劳从此诀。今朝酒醒何处，杨柳岸晓风残月。
佛是西天之梵语，此土将觉义以同名。心迷不觉属众生，心转觉时一切佛。佛开口处为言教，化导迷心转觉心。众生开口成寐语，沙魇群迷叫不醒。迷悟不同希达者，诸佛方便救迷情。情忘想尽明心者，海藏琅函不可轻。在在处处堪闻演，共祝吾皇亘古今。臣忠子孝那边静，风雨调和物物成。是非一体元无二，佛与众生不出心。我今圆满如来藏，唯愿众生发信心。等与如来同受用，一闻千悟永瞻钦。这回针芥若不遇，刹那失足坠幽冥。阎公问汝将何答，未免刀山火燄林。地狱皆因心不悟，一十八界杳难寻。八万四千城可畏，铁围无间苦呻吟。个中不遇佛光照，万劫无由得出轮。忉利诸天因业坠，后闻天皷复超升。人生有限空花相，光阴迅速岂堪停。古人究道如救头，后士无依岂不惊。一失人身难再复，荣华富贵苦来临。如今自有非他事，性水澄清理甚深。海印森罗融万象，湛然无古亦无今。化无所化知无二，自肯随心了此经。
化藏经语，结般若因，度有缘众。一卷一千，共亦不共。才出头来，便得受用。此经无价，拟议不中。除非自肯，破尘了梦。见佛不空，塔成无缝。半偈舍身，古今尊重。劫火不烧，魔不能动。佛祖皆宗，天龙普供。万莫放过，千亿珍重。
如如方契色非空，若也解空空非色。十二部诠如说梦，百千万佛若空花。涅槃生死杳无踪，本来面目非非相。大开喜舍破微尘，了取功勋无尽藏。
闲步游南陌，惟便野兴多。傍花看蝶舞，近柳听莺歌。
显老明禅，入理深渊。文殊为体，妙用普贤。凤山得旨，妙契南源。三株树下，坐断云烟。金刚作眼，鼻孔辽天。言谈讽咏，草木皆鲜。钦风久矣，偶睹惠然。如天甘露，沃我心田。希有希有，世外金仙。老婆心切，示我窥鞭。自知本有，久被尘缠。普光明殿，海印俱全。弥勒阁中，了了何言。常在不欠，触目无边。一毫头上，妙绝偏圆。含融法界，本体现前。
颠倒梦想忽然破，直入孤峰常独坐。不曾相见与相亲，祇么巍巍迎达磨。东西露柱满添汤，南北石头快推磨。到与不到俱吃茶，万里清风同唱和。快活快活也大哥，达磨达磨真老婆。多时寻觅觅不见，却来草里念摩诃。几年相伴急走过，新罗低头觅不见，举首又蹉过。今日无知知，不是强扬播。若有知知者，未免番成祸。四七二三不立形，历劫三祇祇这个。从古迄今食不餐，肚胀气均常不饿。伤嗟捉月夜猿痴，往复疲劳多退堕。不知古佛只传心，除了此心无别可。师子子，不消多，直下无心唱哩啰。拈却眼来作鼻孔，呵呵大笑探禅河。无量劫来风泡子，至今汩没和巴歌。稽首宝积佛，敬礼阿弥陀。普庵此来无个事，大家相劝演若多。元来不识头依旧，何须苦苦更波波。
善者多魔自古今，佛魔一体只空心。心迷不觉悭成贼，心悟回头便舍金。莫怪迷心心怕贼，贼心对面也难寻。三途地狱因斯得，奉报须防仁不仁。不是道人先注脚，免他来喜去沈吟。一年三百六十日，梦想颠倒不曾息。耳闻眼见善庵名，更莫邪言喧戏剧。思量生死大惊神，唯了本心称第一。暂时忽听本无心，解脱沉沦千万亿。寄语诸人莫蹈虚，勾阑不稳莫稍依。莫令堕入深坑下，未免先当说与伊。来往任观心不住，声香味触且随时。孤峰独特谁为伴，尘世忙然我道奇。
离诸名色相，实见如来藏。能转语成经，本心非榜样。说有即是无，说无无伎俩。不会自转经，依语成妄想。梦里推木轮，信施谁酬偿。不出牛马羊，入他阑圈养。一文四个字，还足连他丧。悟者发真机，迷者堕铁网。佛教空无相，妙契合无上。天鼓解说经，忏悔罪无量。有无空不空，真实不虚诳。圆信六神通，不刻天龙像。只么转心经，个中谁拟向。
妄执迷流不肯休，所以今生逐女流。如今眼界浑尘染，几时安稳见来秋。莫误前途成业网，目连成佛已绸缪。开心放旷依儿得，不著高峰见毗丘。
腊月三十夜，髑髅自相骂。阎老索饭钱，汝等怕不怕。龟毛敲兔角，五彩虚空画。正当恁么时，摩尼谁著价。大年初一日，道闲却成急。自拜梦中人，妄想从谁立。唯我知不知，今古希相识。张三李四歌，草木空祇揖。日月转眼睛，历劫不曾停。三贤与十圣，枉费苦精神。常思达磨老，九年守少林。如今意不尽，瓦砾即真金。
出家无易事，了道亦非难。各自要努力，如人担上山。累劫负偿命，此生莫等闲。遇时若不顺，展转落雠关。佛与人方便，度人及登山。布身而填险，为众代艰难。荷担如来者，莫道不当番。汝逆和尚顺，明朝报愈艰。汝见有福者，拥从物如山。在处皆如是，因修得世间。若争人我相，不如快下山。若酬自己债，岂用学烧丹。相逢无别有，动不是风幡。前后都还却，独坐大雄山。
时人须警觉，应道不痴颠。苦牛并急马，也只少他钱。今生还不足，来生又吃鞭。道人虽无事，不忍哭苍天。今古论如是，岂可向愚言。无我无钱质，此处静悄然。显迹灵光在，梦然一炷烟。普庵何处去，分明在目前。须当如是体，可学老婆禅。莫住空花相，谤佛结深冤。以善能销恶，以顺和逆颠。以道资顽狠，以心助普贤。以师为心本，以念于无缘。以身如父母，以力报愚贤。出家为佛子，动静自光鲜。超凡并越圣，真实不堪言。曾经千万劫，碎身报未圆。我今排次定，更莫听胡喧。顺我大家吉，逆我众无缘。孤峰无觅处，三千遍大千。此时思一偈，虚空应不得。非是我做作，真如体自然。
大家同受用此且富贵，不妨普庵一穴真风水。乾坤巽，本无位。二十四向绝遮栏，非舌头人云心地。也无贱，也无贵，眼耳鼻舌通身意。无限山人不识龙，从前总是虚劳费。千峰万峰连不断，左右逢源无别水。荣华富贵几遭埋，益子荫孙无变己。蓦直下，无忌讳，司马头陀没意智。随机设化谩留名，个个趁獐失即麂。更迷己，寒静清明争挂纸。岂知空界现圆融，不顾浅深捞水底。
若得桥行心亦行，莫教孤负见贫僧。不因通济何如此，暗室千年忽遇灯。
化彼三千七十士，唯恐迷流增嫉妬。不患寡而患不均，后代绵绵常贵富。我道无心粥饭缘，饥餐渴饮全无措。一家有事百家忧，心浄还如佛浄土。庐陵米价也寻常，一粒破时全体露。
实相无空无不空，将不空执尚违宗。一多无位谁分别，万象森罗一镜中。庵本非庵开不开，灵知自性即如来。寻源穷处烟霞伴，南岭风光近日回。上无片瓦下无锥，被喧卜静了无依。多求欲叩无心者，既了无心岂是非。若将色见普庵人，未免随流不契津。千里无来同受用，纵横妙用自家珍。莫怪渠侬不出头，了心非相永无求。相逢谁觉梦中梦，浪静闲乘般若舟。
君不见烂柯仙，一局知他几度年。自出洞来谁作对，未曾学手早赢先。高不高，玄不玄，默然轻转不能言。得失都卢无个事，一时收拾华堂前。若人要问消息，落落真风印碧天。
老卢得法非僧相，庞老通明岂离家。大事未成俱业网，除非了本是生涯。
心月孤圆时，光非十五六。迷者以圆观，智者应妙触。印危崖，鉴川陆，一性圆通无委曲。了非心外逐尘缘，下坂不走天然速。谁道速，有佛之处不得住，无佛之处一时足。时来铁解放光明，运至石头成白玉。幸逢施主大开张，古佛慧命汝今续。
陇西达士重标立，万行圆明道果成。举目含灵俱是佛，应无所住得其心。
骊珠一颗印千峰，越古腾今处处通。元禅道贯纤毫绝，方知佛法不曾穷。孤云片片标心法，野鹤翘松表自容。千眼难观谁解见，赤幡直下起清风。妙觉十方无影像，灵知三界绝行踪。
迷指不见月，两处大誵讹。来叩普庵老，真心岂奈何。除非君自肯，阳春白雪歌。毛端如来识，言说用闲多。情忘并想尽，不断这摩诃。
一轮秋月映悲风，数和松音标此意。因缘究竟莫劳神，时节到来无不备。
木匠休愁无酒肉，大家免得落群魔。但管来年了，应教不动波。随心做个殿，别事莫多罗。更有一般好，只个阿弥陀。
此渡若非桥，不放众生过。过去现在佛，并西来达磨。皆是接群迷，直指人这个。如今人不知，颠倒成患祸。坚执有为功，善恶争扬播。学道不识心，所以尘不破。若悟即本心，永劫无退堕。说法非干舌，山河大地和。行脚不曾移，举步无空过。如斯妙性空，方与人担荷。大用这无心，非福亦非祸。于中无妄作，不异阿弥陀。法界无别物，一菩提为座。修桥布路为含灵，转凡成圣如行货。游戏菩提谁得知，只恐迷情却放过。大丈夫，莫放过，提起眉毛来继和。大家拍手渡桥来，方笑普庵只这个。咄，开口全音只我闻，桃花含笑乱纷纷。心非遍界真成妄，意浄情忘法法真。
普庵教化修浮桥，信心自肯大丰饶。解脱皆因不思议，度人无量永逍遥。秀江千古源何极，非干今日与明朝。一生补处谁知有，万德咸欢寂体寥。蚊子眼中藏刹土，红灯焰里热眉毛。毫发虚空全不漏，海山相击浪滔滔。石牛吃尽张公粟，木女垂丝钓巨鳌。新罗国打西川鼓，东震旦抛北越刀。孔自孔，毛自毛，针劄不入大雄豪。妄想颠倒苏公盛，未解撑船弄竹篙。岂在文言多卜度，德山拄杖不敲槽。
万载洪机一发，直得耳聋眼瞎。放身通济仁心，度尽微尘佛刹。劝英贤，须特达，百亿龙天齐鉴察。大开宝藏施珠珍，个里无私一毫发。
自性圆融不碍为，浮云枯木任风吹。莫怪道人无伎俩，犹如浮木歇盲龟。应化非真不逆心，有无俱遣道须成。相逢便肯无空过，合浦桥边验果因。
庭前雪子落纷纷，妙触灵明应普门。不是药山无用处，权令庞老警儿孙。
行人到此宜回首，此物元来处处有。除非自己肯承当，方信境缘无好丑。
免使从前业浪奔，直入圆音普眼门。宾主历然谁委悉，不是通方莫与论。
三世诸佛同此路，天无门兮地无户。森罗万象一光吞，历劫不曾少盐醋。
百千方便一乾坤，得者还须皂白分。珠体未明成五色，举头鹞子过罗村。
浄人若信平常事，穿过髑髅连孔鼻。多中一了一中多，城东老母难回避。
自有山翁样子存，家传祖代没分文。南北东西无别有，光明遍照独为尊。
古寺香华迥寂寥，焚修报国化迷流。英贤到此须回首，拨草瞻风笑点头。
十月十六谁宗旨，无声三昧重拈起。十方三世侧耳听，刹刹尘尘俱解义。双林树开荣枯枝，宝塔佛分生灭理。一丝不挂露堂堂，要识云庵今日是。
西湖水生洲渚失，南屏雪尽峰峦集。新春归来谁使令，残腊遁逃追不及。死生难分后先际，古今不与丝毫隔。平生说法如雨云，说得分明惟此日。
长沙大虫今尚在，眼吻开合珠光彩。妙年凭陵舌翻海，衲僧呼作丛林客。迩来头有把茅盖，栽田博饭自扶耒。禅道从他别人会，且复闲眠搔痒背。
道人口吻最光滑，行脚饱参奈粗粝。少年尝编诸方禅，迩来解毳三只韈。世味从来崖蜜甜，我此一轩如嚼蜡。客来有语但寒温，坐久时见眼开合。
妙明廓彻圆当念，念未圆明颠倒转。譬如醉眼旋屋庐，屋庐岿然醉目眩。要令鹘仑常现前，一切时中莫污染。昔日蒋山解颠草，一字不可饶两点。
水行无声知其深，玉瑕不变知其粹。逆顺门高懽喜登，办心成就一切智。杨岐卧榻有真珠，杜顺法身无纸被。焰上说禅炭里藏，不妨道者闲游戏。
出家放旷断爱缘，是心清浄离盖纒。君看铁脊忠道者，妙如神鱼初脱渊。闲行覻地一笑喜，自言拾得南台禅。东胜身洲兜一喝，惊得山河磨蚁旋。
瓦翁外瓦中旷达，未死不妨先建塔。心如平地起骨堆，聊对时人翻著韈。住山送客不过溪，瓦径不减石头滑。诸方来者莫麤心，举步亦须防倒跶。
穷冬急景江村暮，道人千里江南去。明宵应宿路傍店，败箦枯禅山月吐。死生面目无处寻，但余体粟空龃龉。能知忍冻非他物，便可鹘仑吞佛祖。
剑戟光芒星斗动，虎方肉醉山岳恐。层崖断处一庵深，宴坐不言百神悚。临济仆地掖而起，眼盖丛林气深稳。觌面堂堂不覆藏，个中无地容思忖。
逼寒虚空难躱避，笑渠百计苦捜寻。至无著力为明见，但尽攀缘是肯心。顾我竖旗降老病，有谁横槊捍丛林。木鹅巫峡思前事，正惬云岩隔信音。
庵内不知庵外事，坐看来者堕锋机。忽思良遂参麻谷，大类清平见翠微。黄蘗棒头宁有法，惠超言下便知非。意根欲立无存处，万象同时把手归。
兀坐等闲酬客问，碌砖抛出亦光生。欲凭妙语分宾主，须识尘机有浊清。麟角誉高推独步，石头路滑苦难行。草庵依旧青松下，睡起晴窗拨眼明。
世界撮来如粟米，根尘劈破似虚空。骄嘶铁马追风去，杴鬭泥牛跃浪中。十圣撼揺无缝罅，三贤摸索堕盲聋。长因此日容瞻仰，面目分明岁岁同。
刹那思虑不及处，智入三世无去来。水母有虾方见色，芭蕉无耳亦闻雷。闲中情垢消磨尽，笑里心花造次开。今日全身毛孔笑，老师带伴与春回。
昨日云门曲调分，今朝法眼已生孙。渠将大地藏针孔，汝等诸人甚处蹲。块石浮空将压汝，一毛在火不曾焚。孤猨叫月千岩晓，知道当时以眼闻。
老儿饶舌太慈悲，此日提纲决众疑。解说神光摩顶后，分疏死日降生时。落人块石悬空住，喷火双莲结子迟。堪笑年年正月六，出群消息少人知。
赠以之中击电机，不令点画入思惟。嘶风木马空成梦，喘月泥牛醉未知。五蕴完全真死日，百骸消散是生时。云门函盖乾坤句，语默何人遘得伊。
南安岩本在长汀，岩主年年此日生。笑里一毛无闲断，毫端十字露縦横。未离唇吻成窠臼，才落思惟堕壍坑。自是定光那惜借，可怜驰逐并头争。
体妙常明目神解，不关托境仗缘生。从来懒欲当头道，恐后空存染污名。苦口伤慈成漏泄，死时生日太分明。堂堂试展岩中像，稽首重瞻道骨清。
不涉春缘正月六，衲僧拾得聚头看。大家宜著音容想，一笑风吹牙齿寒。欲问死生口门窄，更分僧俗眼皮寛。湘山雪尽千岩晓，赠以之中墨未干。
纲宗壁立大崔嵬，魔外闻风胆自摧。万古知音今日是，三关鏁钥一时开。从教意气纵横去，终解形容寂寞回。寄语儿孙著精彩，黄龙手段似南台。
尘劳山峻铁崔嵬，曾向慈明喝下摧。解作隐身衣带露，不须弹指阁门开。三关未透从教去，万里追思却再回。已坠纲宗谁整顿，杖藜今日独登台。
同登九仞到崔嵬，困极那辞共堕摧。待汝狐疑犹豫处，当机佛手等闲开。昔年成物心空切，今日临风首重回。满院新晴春已老，落花飞絮点池台。
今年十月十六日，老汉行藏世不知。石女梦中无死地，空花落后记生时。无声三昧重闻举，入骨风流说向谁。妙叶当机休拟议，电光翻影不容追。
一句全提离死生，如今非住昔非行。若知此老无今古，便解临机透识情。满院松声霜后好，十分山月夜来清。儿孙要识吾宗旨，只个金刚瞎眼睛。
多宝重来应为法，塔中全体不鲜陈。却思平日分身集，何似今朝一句亲。略露爪牙藏理窟，不留影迹走机轮。丛林欲问南阳事，我是躭源老应真。
一切智虑不及处，旷劫无明坏灭时。顶相后常光照曜，髑髅前略露风规。根尘不敢覆藏者，生死那能染污之。消汝去来颠倒想，共瞻遗像入追思。
十月月团光到晓，蛮烟瘴雨卷晴空。石门想像同袍集，珠浦行藏异类中。钵饭荐陈虚坐设，罏香拜奠与谁同。曲高唱独知音少，鲸浪粘天地脉通。
不落思惟离圣凡，令君觌露见云庵。平生不许当头道，今日重闻称性谈。老鉴三机酬跛偃，洞山一半肯云岩。我无奇特报恩德，九死归从瘴海南。
面目分明画里传，浑如父母未生前。此真若信同十智，三要方知具一玄。无语临机成渗漏，麤心开口堕情缘。老儿今日亲分付，不写题衔款识全。
空庭丛橘半垂黄，绕屋畦蔬又著霜。山县人归输井税，麦田雪后縦牛羊。意行门径欣来客，背负茅簷爱夕阳。今日故山成怅望，鸟残红柿忆分尝。
云庵化去二十载，今日重闻说法音。觌露全身太分晓，森罗万象自平沈。攀缘路绝无生死，栽接情忘透古今。此老伤慈真故态，依前饶舌老婆心。
大地无一法可见，云庵露万象中身。顽空消殒明方极，肉眼遮藏觑不亲。苦口老师归寂日，知恩弟子庆生辰。罏香长伴青灯晓，赛却灵山法供真。
老师一句扑不破，彻底完全为不存。何处干戈能胁吓，谁家梦幻敬追奔。太虚影像藏踪迹，大地山河丧胆魂。今日与君呈伎俩，都将生死鹘仑吞。
吴侬戏入笔三昧，老俨分身缣素间。平昔垂须曾跨海，暮年留眼饱看山。肯甘梦幻所折困，不受丛林輙见删。我不是渠渠是我，谩余名字落人寰。
学道全无个入头，老师曾指路踪由。岸如欲上先停棹，车若不行须打牛。残蕚万枝红锦堕，暮云一缕碧烟浮。为君直截根源说，不落春缘会也不。
了知无性灭无明，空慧须从戒定生。峰顶世间心已尽，莲开幻事观方成。尚无欣慕厌除念，岂有神通变化情。对现色身人不识，南风小雨共笼晴。
知之百事不改旧，欲理情缘一笑哗。画水成纹觅生灭，盘珠无影计横斜。人言乌喙岂堪食，我见饭囊今是沙。举措施为头踞地，逸群方解世吾家。
杵形中实两头虚，法喻初中后善俱。九类众生同寂静，四重我相顿消除。人天但仰悬河辩，蚊蚋难藏烈焰殊。悟了更须防老汉，紫罗帐里撒真珠。
沩山雪晓试凭栏，露地牛儿觅转难。脱体见前谁对立，一尘不受眼空寒。日长齿頬茶甘在，客去轩窗篆缕残。好在少林成想像，祖师时展画图看。
道不藉劬劳，心唯论晓达。圆明常了知，岂受情想杂。如人梦驰驱，身自安床榻。一句脱思惟，大千挂毫髪。
句中开活路，要汝到根本。如射中百步，巧力观者奋。箭锋相直时，何尝落思忖。相逢伫思间，雪峰毬子辊。
人间皆热恼，我自不随情。一室闲趺坐，天魔魂震惊。百千大火聚，中有片玉清。大哉慈忍力，妙湛合无生。
见行常润发，种子复难忘。倐尔情尘起，刹那心境彰。譬如镜中女，非镜非红粧。欲证牛无角，当如龟六藏。
吾闻能障道，惟强觉妄知。欲得长灵妙，直须无失时。钟声鸣静夜，昼击则生疑。踞地真师子，风颠漏泄之。
了然心自知，法法露全体。遣化借灯王，引手搏妙喜。大用吾亦然，何独居士耳。万里见神光，当以顶后视。
汝常与智俱，自不与妄合。其智自神解，成就一切觉。诸佛方便门，众生五欲乐。皆依真智生，酝造乳中酪。
道心固有恒，至刚定无欲。得饱即酣卧，称心良易足。清歌一瓢风，笑唾千钟禄。谁能作九原，我欲掖埋玉。
然灯有法传，释迦当即得。但闻记别音，乃知无所获。精真妙平等，明吿恐疑惑。永怀常不轻，好心遭捶掷。
心驰即摄来，寂然住正念。譬如分身集，全身方出现。生佛识精聚，灭佛游魂变。分坐宝塔中，贰法君试辨。
道非止精进，此意曾密传。宴坐历十劫，佛法不现前。一乘论知见，三兽分圣贤。君看娑竭女，初不学安禅。
汝心有罅隙，甘受梦幻缚。我念无异相，魔外分遮莫。初缘五欲囚，乃得入禅乐。自喜如弄猢，旁观胆先落。
火风肆怒嗔，万物遭荡焚。起止甚自若，不受冤债吞。六情具三毒，安得有罪愆。异哉根与境，乃得此理存。
余生老变衰，复卧痴爱病。默观颠倒因，聊复自随顺。负暄庆生辰，自诳倚年运。偶然吐文章，朽木生芝菌。
业熟会冤憎，遂尔遭横逆。愿行报冤行，遇此真知识。用智灭无明，以事观色力。当登万煆炉，乃验真金色。
一切境界，病眼倒见。但静意根，空慧自现。
一切境界，随念而至。念未生时，髑髅是水。
道人何故，婬坊酒肆。我自调心，非干汝事。
一日不作，一日不食。谁其嗣之，我有遗则。
折脚铛子，随处安置。食无精粗，但欲接气。
心欲驰散，即当摄来。大火聚中，青莲花开。
此障道法，上品盖纒。是何时节，乃复安眠。
沙弥嗜乳，作乳中虫。三篾高道，一钵孤风。
刹说众生说，三世一切说。广大古井波，平等红炉雪。照用本来同，宾主互相摄。如圆伊三点，不同亦不别。
高高峰顶立，深深海底行。道人行立处，尘世有谁争。无间功不立，渠侬尊贵生。强酬颠倒欲，火里铁牛耕。
徧界不会藏，处处光皎皎。开眼失踪由，都缘太分晓。园林匆生春，万瓦粲一笑。遥知忍冻人，未悟安心了。
昨夜一岁除，今朝一岁长。如人暗书空，点画自想像。春风依旧寒，底处有来往。居士亦赤穷，眉毛在眼上。
传闻岭外雪，压倒千年树。老儿拍手笑，有眼未曾覩。故应润物材，一洗瘴江雾。寄语牧牛人，莫教头角露。
无所住生心，佛语祖师意。何人赏此音，空弦闲妙指。清歌饯余年，坚卧答万语。了知空花间，无地容生死。
万象独露身，三世一切说。解闻寂静音，方见甘露灭。从来几生死，何处今堆叠。不受梦幻纒，红罏存片雪。
玉带云袍童顶露，一生笑傲知何故，万里归来方旦暮。休疑虑，大千揑在毫端聚。不解犁田分亩步，却能对客鸣花鼓，忽共老安相耳语。还推去，莫来拦我毬门路。
不怕石头行路滑，归来那爱驹儿踏，言下百骸俱拨撒。无剩法，灵然昼夜光通达。古寺天寒还恶发，夜将木佛齐烧杀，炙背横眠真快活。憨抹挞，从教院主无须髪。
来往独龙冈畔路，杖头落索闲家具，后事前观如目覩。非谶语，须知一念无今古。长笑老萧多病苦，笑中与药皆狼虎，蜡炬一枝非嘱付。聊戏汝，热来脱却娘生袴。
画饼充饥人笑汝，一庵归扫南阳坞。击竹作声方省悟，徐回顾，本来面目无藏处。却望沩山敷坐具，老师头角浑呈露，珍重此恩逾父母。须荐取，堂堂密密声前句。
野鹤精神云格调，逼人气韵霜天晓。松下残经看未了，当斜照，苍烟风撼流泉遶。闺阁珍奇徒照耀，光无渗漏方灵妙，活计现成谁管绍。孤峰表，一声月下闻清啸。
讲处天花随玉麈，波心月在那能取，旁舍老师偷指注。回头觑，虚空特地能言语。归对学徒重自诉，从前见解都欺汝，隔岸有山横暮雨。翻然去，千岩万壑无寻处。
急雨颠风花信早，枝枝叶叶春俱到。何待小桃方悟道，休迷倒，出门无限青青草。根不覆藏尘亦扫，见精明树唯心造，试借疑情看白皂。回头讨，灵云笑杀玄沙老。
万叠空青春杳杳，一蓑烟雨吴江晓，醉眼忽醒惊白鸟。拍手笑，清波不犯鱼吞钓。津渡有僧求法要，一桡为汝除玄妙，已去回头知不峭。犹迷照，渔舟性懆都翻了。
徧大海味，具于一滴。尽法界身，足于纤埃。伫思则灯王之座不能入毗耶之室，敛念则弥勒之门弹指即开。惟我鼻祖，释迦和尚。初出雪山，即示此像。以百千亿微尘数身，九十七大人之相。顿入毫端三昧，而幻此一幅之上。垂手跣足，顶螺颔丝。超然静深，出三界痴。如浩荡春寄于纤枝，如清凉月印于盆池。镂冰琢雪，我作赞词。关空锁梦夫，子其牢蓄之。
稽首浄圣甘露门，无量胜身徧沙界。应诸众生心所求，譬如春色花万卉。西方肃杀忧愁地，故住宝陀落伽山。此方教体在音闻，故称名者得解脱。一切众生杀心盛，痴暗不见不发心。故现鹰巢蚌蛤中，亦作画师画其像。菩萨岂有种种心，皆其悲愿力如是。何人毫端寄逸想，幻出百福庄严身。屹然欲动千光集，譬如将回紫金山。了然欲瞬众生好，譬如欲坼青莲花。蛮奴水王来献诚，想见细雨天花落。众生五浊热恼中，色欲爱见所熏炙。忽然覩此宝月相，一切毛孔皆清浄。成此不思议功德，皆因上人心所献。愿我早熏知见香，愿我常披慈忍服。愿魔障山速崩裂，愿大智慧常现前。心精遗闻证圆通，自然静极光通达。我当定如观世音，一切众生愿如我。
汝意有言，枯杌作鬼。我心不生，髑髅则水。乃知妄觉，一法成二。湛然圆明，百千一耳。稽首大士，应物而形。随其小大，如谷答声。千臂执持，千眼观照。以无心故，受用俱妙。臂如青春，藏于化身。随其枝叶，疏密精神。唯此瑞相，四十二臂。不越径寸，庄严毕备。清凉宝月，或慈或威。如欲举足，花轮乘之。碧螺之间，有佛俨容。如蟭螟虫，巢蚊睫中。隐于石间，显出蚌蛤。以无碍慈，不择清浊。我观震旦，种性猛利。由闻思入，甘露灭地。愿加被我，障尽心开。如观世音，无碍辩才。我说此偈，万象合掌。何以无碍，敲空作响。
何人寄逸想，游戏浮沤间。以如幻之力，刻此旃檀像。坐令众妙好，秀发千花中。天冠束绀髪，铢衣络华鬘。种种妙庄严，成此功德聚。当时亿万种，感极则悲号。楼观出谈笑，秘护百宝攒。如登覩史天，如集龙华会。嗟哉像教末，羽嘉成百鸟。棘生薝卜林，龙神为悲恸。王臣寔外护，异梦非意思。愿推明月轮，出此蓬勃烟。愿回紫金山，安置清凉处。至今百福相，俨然临人天。神力吁莫测，拜起涕汍澜。我谛观十方，实无心外境。自然离依地，及与徧计执。即今目所见，非有亦非无。如像现镜中，非镜亦非像。愿入此三昧，识心自然明。于十方国土，而作大佛事。稽首大慈尊，证我如是说。
我闻菩萨昔因地，所供养佛名观音。从闻思修入悟心，心精遗闻而得道。见闻觉知不可易，譬如西北与东南。而此乃曰闻可遗，令人罔然堕疑网。龙本无耳闻以神，蛇亦无耳闻以眼。牛无耳故闻以鼻，蝼蚁无耳闻以身。六根互用乃如此，闻不可遗岂理哉。彼于异类昧劣中，而亦精妙不间断。况我自在慈忍力，无畏解脱独不然。钟鼓俱击声不同，知其不同是生灭。而二种声不相参，即是同时寂灭法。稽首浄智功德聚，广大庄严悲愿海。悯我心明力不逮，时时种子发现行。如人因酒而发狂，戒饮輙复逢佳酝。愿灭颠倒痴暗障，愿获辩才智慧藏。游戏十方微尘刹，亦施无畏利众生。凡曰有心能闻者，同入圆通三昧海。
稽首净智甘露门，稽首无碍悲愿海。稽首紫金光聚山，稽首心精遗闻地。愿赐威光加被我，摧灭一切夙障山。令我一切刹尘中，见此百福如月面。菩萨常念诸众生，譬如慈母忆怜子。子若昼夜常念母，母子百劫必相见。如针之契诸磁石，如雷之文于象牙。皆即自然如是应，非诸心识可思量。鹰巢现形蚌中出，化为画女并鱼师。皆随众生心所变，一一成办无遗余。妙哉三十二应身，一十四种无畏力。愿于一念浄心现，譬如秋月现止水。一切众生见者闻，皆入圆通三昧海。
大悲智光本无碍，于一切处常发现。岂特夜半瓦砾间，始复烂然上霄汉。此邦众生共胜业，时节成熟故如是。譬如日月行虚空，水无秽洁皆照临。灰沙若沉波自寒，圜影于中迥殊特。稽首妙智光世音，是娑婆界真教体。应机而现为说法，信心起处说法竟。我今见境得成就，亦同音闻获圆通。六根迟速虽不齐，要是一精明所现。我知暗相不能昏，与彼心精遗闻处。众尘隔越妄分别，常真实中无是事。死生之变尚不改，岂有根尘乃能蔽。愿令持此妙法门，于此刹土为佛事。一切声色热恼中，与众生作清凉处。皈命救世大悲者，愿赐威光加被我。令我获无作妙力，令我亦名无所畏。令我具无碍辩才，令我入一切种智。我及一切诸有情，皆如观音得自在。
以空寂身，无所倚依。而捉杖藜，以灵知心。不在散摄，而玩贝叶。不舍声色，而证真空。与我日用，能所心同。于一切处，寂入法海。如风行空，无所妨碍。但离二执，圆成普会。当慎以修，入此三昧。
雷发春晓，象牙有花。是何因缘，而使然耶。一切幻物，感以无心。不思而合，如磁石针。况我大士，慈善根力。不起于座，沛然甘泽。千峰青碧，环如长城。经今几时，殿阁崇成。咨尔邦士，时朔荐拜。稽首真慈，是甘露海。
指以心运，茸以针通。针针是佛，佛佛皆茸。十分月满，万国春同。稽首真慈，生女巧中。
霜筠雪竹，石磴下安。青猊妥尾，徐行仰看。师则跏趺，顾视空几。吐词如雷，侍者无耳。
神观静深，合爪钦视。谁设华轮，前置净几。髥王捧塔，自何而至。中有全身，勿安舍利。
石床之外，老松挺拔。玉瓶之中，山花自发。手持如意，默而说似。梵帙不看，知离文字。
树亦求法，身当床坐。鹿有施心，供以山果。雪眉许长，舒绾在我。默而识之，未用惊破。
两鬼投书，与僧聚语。师窃闻之，抱膝回顾。我心均平，等视诸趣。一念舍心，即离五怖。
身如蕉虚，心如兔止。师慈如和，侍者笑视。毒龙难降，我试弹指。便升钵中，喜见脊尾。
坐依胡床，手把筇竹。偏袒右肩，而收一足。小僧涤器，师视而笑。主伴则殊，日用同妙。
此琉璃瓶，中迸五色。是功德聚，善慈根力。僧俗俨然，殊迹同道。即事之理，一体三宝。
手虽有拂，境以无尘。出三毒梦，乘五色云。霜露果熟，慈忍现身。以空为地，立处皆真。
闲提数珠，背坐危石。捉锡山童，越树而剧。象衘藕花，来献法供。六根妙同，鼻能致用。
苾刍捧塔，示空寂身。於菟对我，示心境真。手把宝书，而不展玩。又示解空，文字不断。
情无住著，袒而凭几。侍僧击磬，狻猊卧戏。石屏倚天，下迸流水。水声触眼，石光到耳。
縦倚箕踞，莫不是定。毒既止息，邪亦自正。钵花自香，蒲扇闲把。目视云霄，我相未舍。
蛮奴鹤立，盆花置前。倚杖屈足，颔髭虬然。了世间空，独游理窟。石上军持，是吾长物。
心花开敷，行象明洁。翛然宴坐，秀目丰頬。万象之语，六根之功。以手搏取，置不言中。
风度凝远，支颐而倦。看此宝塔，至身出现。戏蛮弄毬，引此穉兽。万用不藏，如日之昼。
夷奴碾茶，愚中有慧。走鹿卧地，动中有止。而师持麈，闲坐俯视。曾见佛来，法法如是。
对现色身，色身三昧。如无边春，透尘透海。使诸众生，道与神会。知寂灭法，不以身碍。随欲观者，非小非大。此银杏壳，纤秾向背。百福庄严，千花自在。稽首大慈，如大地载。如皎空月，无所覆盖。舍精进幢，如坚刚铠。太虚殒消，我愿不退。
以慈为室，以忍为衣。法空为座，示同体悲。四十八愿，为世所归。如日没时，鸟接翅飞。大哉甘露，妙法縂持。令我观门，洞开坦夷。谛见自心，妙绝知思。是皈依处，真不思议。律我意马，使不妄驰。光明现前，见白莲池。不假中阴，屈伸顷时。欣然化生，如八岁儿。何以至此，请审思之。皆我精进，想力所持。稽首妙湛，不动巍巍。令一切众，绝痴暗疑。有同愿者，但瞻导师。脱然蝉蜕，出五浊泥。
声音语言形体绝，何以称为光世音。声音语言生灭法，何以又称寂静音。凡有声音语言法，是耳所触非眼境。而此菩萨名观音，是以眼观声音相。声音若能到眼处，则耳能见诸色法。若耳实不可以见，则眼观声是寂灭。见闻既不能分隔，清浄宝觉自圆融。以无执故则有光，虽有千臂如两手。以无分别故寂灭，虽有千手如一身。既无分别亦无执，虽有千眼两目同。故称光音寂静音，及观世音三种异。稽首对现妙色身，徧一切处如虚空。妙哉此像非笔画，厌足佛子欣慕心。藕丝铢衣春雾白，覆此随好光明聚。一切众生热恼灭，我手方舍甘露枝。唯佛子因心清浄，如水澄澈月清亮。借于画工百巧技，如暗室眼以灯见。了知此画非工有，谓灯能见其可哉。我无此像乃能赞，如眼见物不自见。自能说偈不蓄像，眼有见矣灯亦可。愿持此大解脱门，施众生作无所畏。世世但无碍辩才，称赞观世音功德。
稽首浄胜光明聚，无碍慈忍精进幢。清浄圆满万星月，分身如影分千江。佛子心如涔蹄水，随其清浊现影耳。从来但闻一月真，是影何从有非是。寒松瑟瑟哀霜风，爱此赞辞章句同。佛子正当以身读，即满追求颠倒欲。
惟毗尼藏，称性之印。印一切法，无有少賸。而此尊者，跏趺不瞬。外寂中空，幻灭都尽。诸佛子等，勿故起妄。于是像中，作去来想。昔本不来，今亦焉往。即一切法，离一切相。如一月真，无二无别。于众水中，同时见月。像非异同，月岂生灭。以应缘故，光影清绝。钟山众泉，石井异味。灵隐众山，小岭异翠。此岭此泉，皆飞而至。示根境法，其实同体。如此大士，诸法成就。南岳庐山，宴坐驰走。而事藏界，随处而有。虽证无生，亦不灭受。
死生二法，了无实相。世骇异之，堕颠倒想。公独不然，十生一念。化缘之迹，皆可考验。一切声音，当以眼听。俱不相参，以本寂静。要如菩萨，色相对现。何以必之，我有大愿。
石彪肉醉，木驹夜嘶。我此三昧，非识情知。应缘而现，不落思惟。是故钵水，以针投之。如仲尼韶，如子期琴。又如萧何，而识淮阴。无言可寄，无迹可寻。粲然现前，传之以心。穴像之目，我岂慢神。指树之耳，我知其因。物我如是，所立皆真。随其妙用，见我全身。稽首真慈，为僧中王。如万星月，见者清凉。尚以众生，不信为伤。盖盲者咎，非光掩藏。
妄想无性，证不灭受。前圣所知，转相授手。风烟花开，器界以形。霜露果熟，王子乃生。护持佛乘，指示心体。但遮其非，不言其是。婴儿索物，意正语偏。哆啝之中，语意俱捐。
顶峰朝露，神光夜生。堪任单传，荷担上乘。自寻其心，不见归宿。如视环轮，求其断续。用狱除间，履瘦知肥。婬坊酒肆，尽其尘机。雪中斫臂，愿续佛寿。儿孙闻之，竖毛呵手。
六道暗昏，不碍明洁。毫厘弗差，证甘露灭。但赤头颅，特讳名氏。离见超情，欲尽世累。潜谿海山，麻衣风帽。翩然往来，被褐怀宝。精一其诚，声名俱舍。后世丘坟，犹无知者。
破头峰下，龙象杂遝。衣付小儿，道传嬾衲。乃尔相违，求人为法。天书至门，坚卧不答。念诸众生，捕风捉影。十地治之，犹未苏醒。师发笑曰，何必眩瞑。但勿强名，自然无病。
观前后身，两镜一面。左右对之，三者顿现。今非昔是，增金以黄。昔非今是，谤沉无香。已绝死生，岂纒老少。全机现前，常明而妙。夜江佐舟，吾今渡汝。句中之眼，如水有乳。
是风旛动，眼自遮护。非风旛动，心则显露。是谓曹谿，显及要旨。欲证之者，勿留汝意。暂时敛念，妙寂了然。汝自受用，密非我边。负石舂粮，趁獐逐兔。镜中之空，欲寻无路。
水月道场严浄久，空华人世落残余。骨埋龙阜谁名宝，却在鹰巢不姓朱。
须眉如画颀而美，风神如秋气奇伟。平生归宿东北方，长劳动中寂而止。翛然跣足散衣行，智智用中不乖体。帝王家生得自在，寿量不书绝终始。虎受使令心境空，女为伴助憎爱弃。冠巾传心即俗真，方隅示法即事理。只将枣柏荐斋钵，我来阎浮非著味。自然光明生齿牙，我谈辞章皆实义。佛子授汝以显诀，一言便足超十地。随顺无明起诸有，若不随顺有离异。圣贤酪生凡乳中，只由观照戒定慧。是谓大士同体悲，令我顿入一切智。作大佛事徧尘刹，华藏界中容顿辔。以空为坐礼十身，以愿为舌说千偈。如以花说无边春，如以滴说大海味。稽首世间妙莲华，愿常清净出泥滓。
情根无功，意识无作。现量圆成，见闻知觉。如镜受灯，光无坏杂。烈火焚烧，河流湍逝。谷风怒号，大地依止。俱无知思，亦复如是。此湼槃门，如鼓涂毒。曹谿挝之，闻者僵仆。以椎授公，万像惊缩。光明之语，粲如日星。精严之行，清如玉冰。惟不传者，与空相应。我初学道，如握与拳。晚乃觉之，如手安然。有时而用，搏取大千。
以实问答，空可青黄。以意求道，神落阴阳。阴阳不测，脱略阴界。青黄摸画，果因不昧。我有大机，佛无密语。如师子王，露地方踞。称性文字，随分丛林。如以妙指，发和雅音。同世之波，寿九十二。护持心宗，谥曰大智。
以如是观，觉知见闻。性等太虚，卓然而存。示其身世，如空忽云。应缘上洛，寄名李氏。在龆齓中，俨大乘器。坐必跏趺，行必直视。十二落髪，二十受具。能于诸佛，放身命处。解衣盘礴，从容笑语。江西指佛，即心最的。初亦不然，回首乃识。如眼照物，了证无惑。燕坐并汾，声动天壤。有所问诘，戒莫妄想。两朝致敬，累召不往。终不得已，别道以行。盖视死生，洞若户庭。出入去来，物莫能撄。众生拘囚，如蝇唾污。公如香象，卓立回顾。摆坏缰锁，自在而去。公之所养，一至于兹。人英僧杰，龙章凤姿。谥曰大达，宪穆之师。
森森禅林，公特秀出。轻世急道，不可跂及。遗风至今，秋霜烈日。我初瞻像，再拜稽首。一室严冷，如虎方吼。嗟余寡助，乃生公后。忍视大法，陵夷末运。奴婢小人，利欲迫窘。冀公一咤，脑破胆陨。呜呼公乎，再见无由。冗攘方炽，何时云休。愿起公死，从之以游。
嵩山屋老灶有神，民争祠之日宰烹。师与门人偶经行，即而视之因叹惊。此唯土瓦和合成，是中何从有圣灵。以杖敲之輙堕倾，须臾青衣出笑迎。谢师为我谈无生，言讫登空如鸟轻。门人问之拜投诚，伏地但闻破堕声。君看一体情非情，皎如朗月悬青冥。未证据者以事明，鞭草血流石吼升，涅槃门开见户庭。老安怜儿为作名，金屑虽贵翳眼睛。
三界种性，有万妍丑。生顺死逆，梦夜想昼。往复无间，声度垣牖。皆依末那，戏论成就。而末那体，无作无受。譬如空花，实无而有。一念了知，光明通透。我如是见，无有错谬。是为心宗，祖佛授手。孰振颓纲，秀杰奇茂。稽首永明，月临星斗。
以公风神，为我律度。交神见之，是真保护。
云门临济，一龙一夔。嗣存参运，皆公使之。丛林米岭，众不满百。佥一典客，觉有难色。即袖手去，古寺闲房。织屦养母，自含其光。钦其遗风，秋满须髪。唯不少贬，是真宏法。
一句中具三玄，一玄中具三要。脑后见腮村僧，向上更有一窍。
长沙大虫，声威甚重。独眠空林，百兽震恐。寂子儿戏，见不知畏。引手捋须，几缺其耳。大空小空，是虎是你。如备与觉，可撩其尾。嗟今衲子，眼如裴旻。但见其彪，安识虎真。我拜公像，非存非没。百尺竿头，行尘勃勃。
非风幡动，非风铃语。见闻起灭，了无处所。何以明之，俱寂静故。此光明藏，平等显露。由本无明，爱欲悭妒。如隔日疟，痛自遮护。有能了者，即同本悟。索尔虚闲，随缘静住。一切仍旧，自无染污。为物作则，崄崖之句。不可犯干，如大火聚。
根门有功，则是心外见法。用处换机，则是问时有答。问答交驰，摸索大道。心法对峙，破碎真如。异哉此老，超出两途。亡僧面前，波全露水。猛虎须畔，光自照珠。衲僧不识，如井觑驴。
见流滔天，公峙如山。壁立万仞，捍其狂澜。可望而却，不可览攀。犀颅虎眸，美髥绕頬。云辞电机，霹雳为舌。邪宗堕倾，魔胆破裂。须臾清明，光风霁月。丛林驴骡，蹴踏龙象。不可系羁，逸气迈往。我不得济，大地是浪。忽然现前，清机历掌。阿罗汉有，三毒捺落。迦没欛柄，咄哉黄面。淛子一生，吃著不尽。
我闻尊者龙胜师，应供曾入娑竭海。龙宫微尘妙章句，目所一瞥輙能诵。流于五天及震旦，为热恼中甘露门。唯道人栖出其后，愿力猛利思精特。能于方策纸墨间，书此大经十万偈。诵于蜗舍巢庵中，了然如在龙宫见。观者种性有差别，爱慕皆生殊异想。要当谛观一尘中，亦有无边妙经卷。昔有智人破此尘，十方世界一切说。以名尘故非断空，而可破故非实有。了此两宗妙法门，亦摄一切契经海。譬如困卧俄顷际，梦中所历更千载。乃知一念圆古今，真实际中法如是。一微尘妙不可测，当知一一尘亦然。譬如天帝网明珠，珠体莹然俱照彻。一珠具足诸网珠，一一珠中同徧入。我今以此金刚句，坏灭彼众下劣想。使悟尘中含此经，奚方策中乃惊异。咨尔山君河树神，各各当忆本愿力。要当勇猛勤守护，勿令邪念輙蠧侵。毗蓝风吹须弥卢，劫火焚烧大千界。为摊此经一切处，使其凉曝各得所。我此现前佛子等，作是观者名正观。稽首十方调御师，刹刹尘尘为作证。
昔有佛子根猛利，能观空性则是色。欲显空色不思议，仰空书此金刚句。至今风雨被原野，诸樵牧者集其下。乃知肉眼不能见，譬如水中有盐味。唯道人琼思精奇，能观色性即是空。视此纤管大如椽，挥翰如行九轨道。故于兼寸环中备，足广大言说身世。人可见，不可读，譬如婴儿亲崖蜜。我于此经能证入，初中后善三法门。忽然落笔如建瓴，不复现行生倒想。由色空观入诸境，奏刀肯綮无全牛。尽持此法施群生，甚微细智愿同证。
唯老东坡，秀气如春。游戏翰墨，挝雷翻云。偶寄逸想，幻此沙门。了无一事，荷囊如奔。憨腮皤腹，行若不闻。众生狂迷，以利欲昏。如一器中，閙万虻蚊。吾未暇度，驼卧猿蹲。傲睨一世，随处乾坤。
古佛身上衣，佛佛相付授。慈母爱儿心，针针自成就。是故吾双峰，自少至白首。护惜如镜奁，一尘不敢受。何以出檀名，此时无别虑。如持油钵行，如蹑独木渡。永怀毗尼藏，一旦成万古。纷纷五群众，来观亦顶礼。平时放逸心，化作额间泚。将见衣匣前，泚流似江水。咨尔淮山神，守护当奉职。无使尘涴侵，无使云润湿。谛观不敢瞬，心折三叹息。
此出檀衣，慈母授我。不敢手扑，矧敢覆卧。五十余年，俨临清众。寒暑不易，尽形受用。师后当知，商那和老。于母腹中，披九枝草。
达磨信衣，转相传付。四传至今，今以付汝。受授惟艰，命如悬絮。法徧沙界，此衣乃住。想见峰前，父子相语。唯僧行月，以阁其处。坐令朱栏，环绕云雨。
生死变灭，如沤在海。无有处所，浩然茫昧。而此老人，游戏自在。出死入生，初无限碍。譬如壮士，脱袍著铠。令铠与袍，俨然相对。是故山中，两身俱在。凡夫众生，为眼所盖。为抉其膜，使生光彩。
淮山深处，容我卓锡。树下经行，岩间宴寂。六十余年，脇不至席。天子三诏，掉头不应。知不可致，南向加敬。山揺海惊，天空地迥。后代儿孙，则反于是。如乳中虫，贪嗜世味。我寻其迹，为陨涕泪。
龙湖山上霹雳，马驹潭畔门庭。千圣莫能窥测，十地望崖震惊。霜露果熟推出，白莲峰下芬馨。不受声名控勒，逸群胜气英灵。试问是何宗旨，东山云霞空青。海堂室中神颖，汾阳直下云仍。
我爱龙眠老居士，笔端谈笑了万事。君看一时拈破笔，画作醉僧醒时意。此是沙门绝妙门，不妨随处有乾坤。瞢腾流涎枕臂卧，破柱疾雷殊不闻。
漆瞳照座，骨相巉岩。横拈麈拂，寒拥云衫。五住名刹，道振湘南。是谁之子，亲见云庵。
三支习气，其毒炽然。熏烝识心，盘屈纠纒。众生不明，横生疑怖。忽然见之，輙自惊仆。空花世间，本离生灭。廓然十方，露其窘宂。唯矬师叔，是大幻师。与夺万法，自在娱嬉。乃知大千，皆公戏具。手中木蛇，是曹家女。
维摩杜口，释迦饶舌。动容顾瞻，非默非说。虽宣一字，不露点墨。稽首汾阳，千圣同辙。
我方泾渭同流，笑中软顽滑头。为君人境俱夺，閙里白拈巧偷。如水洗水，相楼打楼。从来脱略无窠臼，接得南泉嗣赵州。
缘生诸法名体绝，如空字身水鱼迹。是无相门缘寂宗，一切智智差别海。公于是中如法船，泛然出没无所畏。使诸游者心泰定，种种惊怖成虚空。平生神兵双不借，玄机不动万象惊。而公宴坐不言中，诸有求心如古井。钝根阿师终听莹，法味迷醉如惺惺。矍然奋迅为一戏，句里明人揳出揳。紫金锁骨眠空山，吁嗟音容不可觌。当知其声如雷霆，稽首慈明常出现。
李广射虎，石为之穿。耿恭祝井，涸为之泉。忠孝所致，如响答焉。公亦何为，饥餐困眠。人初莫测，公岂自言。戏为火浴，朽者明鲜。舍利粲粲，玉碎珠圆。乃至所养，盖其云全。天全之妙，非麤不传。如春在花，如意在弦。嗤嗤横目，气凌云天。死未及寒，化为腥膻。矧投于火，不作腥烟。安有万手，收此精坚。维德之一，垔所拳拳。死生之大，卒莫能迁。公初设心，唯此是専。不祈人知，人趋如川。终必有验，理之固然。我作赞词，丰碑以镌。
与之食则食，与之衣则衣。无衣衣木叶，无食食土泥。为人汲樵牧，仅存骨与皮。其道不可致，天子南向师。出家有如子，我亦著伽梨。
此毘尼藏，三世完坚。愿王手封，款识具全。死生之烈，不能变迁。何以至之，正知则然。何人逸想，以笔墨传。跏趺俯视，颓然深渊。天神护持，弟子敬虔。我拜稽首，泪滴九泉。法道凌夷，障云盖纒。乃于是时，瞻此释天。
欧阳之学，师宗于世。其徒喧阗，攻我以喙。童首儒林，气索力屈。公于是时，粹然一出。天縦之辩，武库纵横。璜玑捍我，如护目睛。义如串肉，理如析薪。一时名誉，耸动缙绅。世尊举身，毛孔俱笑。如公语言，笔下皆妙。六物不坏，未易致诘。岂其践履，明验之力。宗教之衰，河坏山摧。冠巾缁衲，其寒如灰。拂拭尘翳，见冰雪容。拜起而喟，涕落无从。
于自住境，见与见缘。如梦能所，如蜜中边。帷具正眼，入此三昧。如妙莲华，出缘生海。祖师活意，如来密机。成就众生，如鹍鹏飞。使其自化，不由他悟。秀出丛林，光于佛祖。趋灭陕右，诞生江南。暗中五色，天下云庵。
槁容而毳衣，殆不逾于中人。而于祖道颠危之秋，勃然而中兴。知我亦何幸，自幼及壮。出入其户庭，俯仰其藩篱。而其道德之精华，未能略窥其毫微。譬如戴天履地于终日，而其高明深厚所不能知。惟闻孔子之殁一百年而生孟子，释迦之寂二千岁而有禅师。拜手稽首，堂堂乎三界之依者耶。
三玄铨量，设选佛科。邪师坏之，付授外讹。以陷虎机，击其颓波。不动声气，怖走天魔。
十年积翠侍立，学得眼横鼻直。平生气压丛林，问著左科背听。一庵深藏霹雳，舌从教万象自分说。百非四句无处蹲，孤风照人众星月。
德腊俱难及，一庵江寺隈。敢称少室后，亲见老南来。鬓雪残零尽，心花烂熳开。若言只这是，九尾似黄能。
赵州只有一个齿，潜庵一个恐不趐。虽然下下都咬著，咸酸自分盐醋味。龙兴古寺曾闭门，断际云孙第十世。劝人莫信马大师，一口吸尽西江水。
辩如玄沙有边幅，韵如睦州出风骨。默然而说心自昭，八荒光明寄毛粟。独立南荣山岳峻，临济欲倾不敢覆。笑横玉麈气如春，一堂严冷天魔哭。
魔外如惊涛，大愿真砥柱。生与海众同，没与海众处。兀然引带笑不言，从教大地山河语。
风度凝远，杳然靖深。如春在花，如意在琴。虽甚昭著，莫可追寻。蹶起临济，如磁石针。
披衣肯来，奔百川而地喘。袖手归去，碧一天而电收。闭门无个事，兀坐青两眸。喝月倒行前日令，呼山入坐上帘钩。
黄觉晚子，死心季弟。住黄龙山，为十二世。青春无背面，空花有根蒂。欲识晦堂背触拳，寒到黄河冻连底。
黄龙三关，初岂拒人。见者伫思，剩却法身。祐公掉臂直去，悦公追之绝尘。维瑛实两公之后，观其满腹精神。木床足折，续之以薪。则三十年后，当令天下闻之甚富，见之甚贫也。
奉持毗尼，珪璧无玷。研味般若，金刚有焰。有万其众，感以无心。如象牙雷，如磁石针。住持此山，垂三十白。殿阁化成，儿孙戢戢。高明广大，不可形容。稽首寄老，后身宝公。
自住石头，老无气力。一回上山，一回气急。禅流相见问宗风，一日两度钵盂湿。
以铁作喙，名无有双。老住回雁，道冠湘江。神机之妙，如钟在撞。为功德林，为精进幢。不动声气，天魔自降。怀我云庵，黄龙的嗣。说法如云，縦横放肆。孰知此老，胆气相似。大法付授，良亦在此。是名关西，克家之子。
洞庭无盖，虚空有口。步水东山，藏身北斗。石门壁立万仞，踞地一声哮吼。惊得四序回旋，喝下须弥倒走。是谓湛堂老人，不落威音之后。
望之翛然，冰枯而天粹。即之渊然，云闲而水止。意坐石而情无住著，故杖瘦藤而欲起。人言即俗复即真，出尘之相加冠巾。非因引法忤圣主，我宗僧俗两不存。五位正宗将仆地，以手挈之阅人世。屹然万仞捍狂澜，荷负大法当如是。纷纷鄙夫拜公像，譬如蝼螘见龙象。惊魂已化千微尘，岂特形容先沮丧。火刀直裰谁得之，醉李故时捕鱼师。岭梅已熟莫咬破，核子乞与宁馨儿。
春风入其肺肝，秋色潄其毛骨。名飞缙绅之间，身卧云泉之窟。岳顶凤之真子，僧中龙之的孙。吹彻风前无孔笛，露香和月落纷纷。
临济正宗，有杨歧会。化四十年，丛林精彩。唯端精神，辩博无碍。克肖其家，沩仰犹在。后出舒勤，骨面气槩。始自太平，遂游智海。如法中龙，游戏三昧。玙也其后，斫额前辈。要识当年栗棘蓬，白藕火中香不改。
天骨岩岩，美髯玉頬。冰雪在躬，霹雳为舌。轩昂万僧，众星中月。视其心胸，山包海容。大沩小兴，振其家风。丛林百世，见者肃恭。
二百员衲子领袖，三十年丛林耆旧。所至楼阁森然，自然眷属成就。诸方度脚买鞵，报慈就身剪裁。莫嫌此老无巴鼻，曾见西堂古佛来。
钉空露痕迹，补云留罅隙。目机铢两中，思虑所不及。象王卓立回旋，师子翻身跳踯。眼光常盖人天，对面识与不识。识则火外有热，不识则水中无湿。劈破云门一字关，个中干燥如琼液。
一法能知一切法，应机全不差毫髪。如是知见如是解，于一切法中对待。平生脊梁硬如铁，衲僧寻思心智绝。城中一室冷如冰，篆烟灭尽灰如雪。
三关洞开无鏁扃，汝自艰难起战兢。师过此关悉闲暇，掉臂径趋呼不譍。如春消冰自涣释，如鲲化鹏谁使令。归来笑搭出檀服，依旧淮山千万青。
是身梦境一尘垢，分段苦业所成就。折旋俯仰谁使之，皆汝一念颠倒想。若言此身非念伦，云何想中可传令。乃知妄想融通趣，如露如幻如云影。念清浄则身光明，念杂想则身垢秽。君看火力初无情，圣凡伪真俱发梦。云庵偏得老南道，粹然一出支临济。平生慈悲喜舍力，及乐说辩智慧光。大愿所熏精进幢，上契佛祖超情见。至妙要非麤不传，悯世狭劣示小者。稽首作赞示同学，千载丛林有耿光。
地水火风，动暖坚湿。是中何从，出此坚实。盖众生心，引大法力。化为光明，圆粹五色。稽首死心，骂人老贼。
窜朱崖军而生，还遭黄茆瘴而复活。陷于采石而不死，囚于并门而自脱。夜行有披袖神光，露卧醉压糟醇浊。魔外熟视之无如之何，佛祖不得已与之酬酢。两眼入鬓头髼松，手中木蛇毒如药。
三玄纲宗，壁立崔嵬。攀缘路绝，热恼心灰。如化鲲鹏，不借风雷。盖自化耳，宁有法哉。汾阳此秘，寂音掲开。手提大千，毫端往来。
不似成背，似其成触。随汝颠倒，直中有曲。抛在言前剔鹘仑，拟议令渠总灭门。平生活计无窖子，真是汾阳五世孙。
随缘放旷，索尔虚闲。未埋白骨，且看青山。
不嗅梨花，而撚紫芝。不穿云袖，而披槲衣。何以风神，洞如冰雪。使人见之，眼寒心折。如麝有香，以缶覆焉。透尘透风，种性则然。又如烟雨，过孤山宅。于荒寒中，微见春色。图之壁间，是真过秦。季子好德，白髪日新。
空若不解，即是断空。解若不空，即是法执。是故居士，独号解空。窠臼不立，凡圣岂存。是谁宗旨，临济仍云。
盖九州以醉眼，而其气如神。藻万物以妙语，而应手生春。排黄龙之三关，则凡圣之情不敢呵止。竖宝觉之一拳，则背触之意不立鲜陈。世波虽怒，而难移砥柱之操。诗名虽富，而不救卓锥之贫。情如维摩诘，而欠散花之天女。心如赤头璨，而著折角之幅巾。岂平章佛法之宰相，乃檀越丛林之韵人也耶。
眼盖九州，韵高一世。俨玉山富贵之豪，洗士林寒乞之气。挫万化于笔端，置八荒于胸次。迈往不屑，不可犯干。意轻邴吉，情追谢安。轩特秀发，乃尔秃巾椹褐。婆娑步趋，合在玉堂金銮。山泽不可窥测，所以纳垢污。麒麟不可系羁，所以异犬羊。正恐横风月之笛，披云锦之裳。骑元气之背，而游无何有之乡。
德以退为进，谦以后为柄。迹以暗而彰，麝匿缶而香。视夫子之胸次，若蝼蚁其侯王。方罾缴而去之，登千仞而翺翔。与夫苍颜槁项论博南，策未央者，殆各梦而同床乎。
韵出缙绅，秀见眉须。矫绛阙之风度，宜玉堂之步趋。有人所尽有，无人所当无。而乃袖补衮之手，而弄云泉以自娱也。余安能探其归宿，独见于皮肤。盖神于酌古，僻于誉书。求于古人，则谢幼舆王子敬之徒欤。
幅巾椹衣，杳然深靖。坐藓石床，横玉麈柄。松声度曲，笑作风听。是故有琴，弦索不整。人徒见其神和气平，颓然委顺。至于垂绅正笏，守法奉命。则活人之色严毅劲正，特不受富贵所吞，而有山林之韵。究其心胸，山包海容。表里不隔，八窗玲珑。盖游戏人间之出世，扶持洞上之宗风者也。
季子逸群，矫难控御。迹寄黄尘，名在紫府。观此风鉴，无以为喻。但见其清却梅林之风，秀等兰丛之露。妙文章之吐凤，视功名其破釡。我欲醉袖之旁，更画凌波之女。使其他日归道山，渡弱水，而骖风驭。
冠冕道德，被服文武。所临有声，最宜荆楚。果于去恶，发奸破柱。为国金汤，折冲尊爼。广平南海，乖崕西蜀。如雪中春，和而严肃。名闻乳儿，威被草木。能作丰年，茂我百谷。笔下烟云，胸次丘壑。风流余韵，与世酬酢。至于谈禅，气压诸衲。戏以法界，玩于掌握。补衮之线，调鼎之手。笑而不言，置之怀袖。咨尔邦民，再拜稽首。潭非久留，归相明后。
俯看人世，一沤起灭。失脚来游，梦入螘穴。前身后身，独临两境。左右见之，不杂其影。眉目秀发，嫩木含春。风度凝远，霁月洗云。叶屋花房，玉堂金宇。我视睨睨，渠方栩栩。
余观此老，神光浑圆，道骨粹刚。唾零功名，眼盖侯王。何为须髪沧浪，被此朝章乎。岂非如茅容杀鸡，毛义捧檄。但欲致慈母之一笑，安知有佳客之在旁也。所以袖补天之妙手，秘医国之奇方。独游戏于富贵，如蝶栖宿于花房。占百年之闲适，寄一梦于幽香。千花百卉，金马玉堂。丽风日之醇酽，徧雨露之恩光。遥增击而栩栩，亦何异一丘一壑之相羊耶。
毗卢无生之藏，震旦有道之器。谈妙义借身为舌，擎大千以手为地。机锋不减庞蕴，而解文字禅。行藏大类孺子，而值休明世。舒王强之而不可，神考致之而不起。此天下士大夫所共闻，然公岂止于是而已乎。
师黄叔度以筑太平之基，追韩退之以策翰墨之勋。故语妙如其浑厚，论高如其精神。超然挺特，华裾逸群。富贵之气已如透花之春色，功名之志又如欲雨之层云。秃巾折角，置之岩石亦不以为屈。长剑拄颐，图之凌烟亦不以为伸。盖虚以阅世，不可得而疏亲也耶。
风度凝远，和气如春。绿髪授道，精敏绝伦。名冠缙绅，挺然忠义。知国知兵，如唐陆贽。顷者天府，奉使江南。昼锦之荣，父老聚观。顿节西州，盗发江浙。提师百万，荡其窟穴。凯旋而还，口不言功。但欲使民，生于死中。重临南楚，化行郡邑。如春在花，不见痕迹。恢躁坦夷，易亲难忘。眎其胸次，山包海藏。宜宿玉堂，宜在黄阁。跬步可待，昂霄耸壑。长沙之民，自怀其私。龛此画像，饮食必祠。
言似简缘公，法身有比并。不似简缘公，法身有少剩。平生赤吉历，两眼光迥迥。舍得大士打门椎，掣肘归去叫不应。开个铺席在街头，有药只解医禅病。
异哉此瓢，修吭矬身。弗生爪蔓，生陶家轮。我疑其中，藏十洲春。昔有列仙，杂于市人。屋簷悬之，自旦及申。輙入其中，偃仰而卧。而楼居者，见之胆破。遂从之游，推挤莫可。挽而同登，相向而坐。如四老人，会商山果。唯简素公，道貌天容。岂其人欤，出处略同。道山岿然，弱水之东。何时来归，泠然御风。而以此瓢，挂之瘦筇。我作妙语，天葩粲红。
异哉土蛇，登树而怒。怒见脊尾，口眼可惧。王孙地坐，气詟毛竖。欲去不敢，攀枝而顾。丰狐行藏，心常愧负。见之而走，敏若脱兔。孰能傲然，如此老树。与之相亲，不惊不怖。问何能尔，以无我故。酒色海中，有万奇趣。不出二种，猜疑掉举。盖无常蛇，终不赦汝。居士图之，以警未悟。觉范一见，笑手为拊。
形恃美好，今已毁坏。置之世路，自觉塞碍。始缘饥寒，致万憎爱。欲坏身衰，入此三昧。
此生梦幻，缘业所转。随其所遭，敢择贵贱。眠食既足，余复何羡。缘尽则行，无可顾恋。
僧婴王难，情观可丑。夙业纯熟，所以甘受。受尽还无，何丑之有。转重还轻，佛恩弥厚。
本无贪瞋，我持戒忍。食不过中，手不操楯。风必顿息，而浪渐尽。离微细念，方名见性。
吾活计，无可观。但日日，长一般。夜半子，困如死。被虱咬，动脚指。鸡鸣丑，粥鱼吼。忙繋裙，寻韈纽。平旦寅，忽欠伸。两眉棱，重千斤。日出卯，自搅炒。眼诵经，口相拗。食时辰，齿生津。输肚皮，亏口唇。禺中巳，眼前事。看见亲，说不似。日南午，衣自补。忽穿针，全体露。日昳未，方破睡。洗开面，摸着鼻。晡时申，最天真。顺便喜，逆便瞋。日入酉，壁挂口。镜中空，日中斗。黄昏戍，作用密。眼开阖，乌崒律。人定亥，说便会。法身眠，无被盖。坐成丛，行作队。活鱍鱍，无障碍。若动着，赤肉艾。本无一事可营为，大家相聚吃茎菜。
举手炷香，而供养佛。其心自知，应念获福。举手操刀，恣行杀戮。其心自知，死入地狱。或杀或供，一手之功。云何业报，罪福不同。皆自横计，有如是事。是故从来，枉沈生死。雷长芭蕉，銕转磁石。俱无作者，而有是力。心不取境，境亦自寂。故如来藏，不许有识。
天下心知不可藏，纷纷嗅迹但寻香。端能百尺竿头步，始见林梢挂角羊。
凉温远近转增疑，不答当渠痛处锥。当逐小儿争未已，仲尼何独古难知。
马祖有伴则来，彭公死时即道。睡里虱子咬人，信手摸得革蚤。
出定只消弹指，佛法岂用工夫。我今要用便用，不管罔明文殊。
灵云一见不再见，红白枝枝不着花。尀耐钓鱼船上客，却来平地摝鱼虾。
不知即问，不见即讨。圆满现前，何须更道。维坚密身，生死病老。面前塔子，不可推倒。
万壑摇苍烟，百滩渡流水。下有跨驴人，萧萧吹醉耳。
老妻营炊，稚子汲水。庞公扫除，丹霞适至。弃帚迎朋，一笑相视。不必灵照，多说道理。
相逢一拐大梁间，妙语时时见一斑。我欲从公蓬岛去，烂银堆里见青山。
庐山殿阁如生成，食堂处处禅床折。我此三门如冷灰，尽日长廊卷风叶。
今年九月十有八，清净法身忽衰飒。生死鹘仑谁擘破，披露梦中根境法。无生塔成自作铭，人言无亏宁有成。一切法空尚曰座，此塔安得离色声。障云方增佛日晚，长嗟更失人天眼。但余荷负大法心，乞与丛林照古今。
难藏为香衅，易满坐褊小。开口所有竭，馋奴法当笑。
前朝诏住栖贤寺，雪夜逃居岩石间。想见煮茶延客处，直缘生死不相关。
独倚阑干玩野塘，俄惊节物老春光。绿杨阴密莺将懒，红杏枝空蝶不忙。诗思漫沿芳草远，茶瓯微带落花香。那堪风雨频催促，公子王孙亦断肠。
红楼晓色催宫漏，紫阁春光杂禁烟。风定玉炉香影直，日融金掌露华鲜。
灵云一见不再见，红白枝枝不著华。叵耐钓鱼船上客，却来平地摝鱼虾。
以字不成八不是，法身睡著无遮闭。衲僧对面不知名，百众人前呼不起。
武陵王郎高韵度，鞍马四方在定住。眼随泉石便吟哦，咳唾珠玑不计数。我亦悠悠事不羁，浪萍风梗随安之。少室山前石兰若，邂逅便与同襟期。兴来岸帻一长啸，清声激越穿云峤。竹林故事独未泯，人物如君独高调。秋风猎猎促鸣蝉，归路千山入马鞭。白袍乌袖宜图画，不羡襄阳孟浩然。
危梯凌碧空，不与廛闾通。朝烟翳高栋，霭霭犹从龙。遥睇辨沧海，纵观分岱宗。常山与马耳，历历在目中。良时无停景，远宦如飘蓬。汨没困簿领，何以舒心胸。公余频登临，勿使酒樽空。行看五六月，下视零雨蒙。
煌煌文德门，绛殿高巍巍。朔望奉朝谒，自觉身光辉。吾家济水南，旧隐掩双扉。三径虽就荒，松菊犹依依。归欤怀魏阙，倦宦念东归。游子行未已，江湖鴈南飞。去就两无策，踌躇送残晖。
霜风卷雾散，天日增光明。警跸转前路，百鸟相和鸣。边尘暗长淮，今岁幸西城。野店翠华过，纵观满簷楹。丰年高廪多，薄饭犹香秔。衰钝犹何者，厚颜羞大烹。盐梅乏滋味，终恐伤和羮。干戈几时休，忧国心如酲。归欤魏阙念，老矣沧洲情。勉力谓诸将，为时请长缨。
昔年曾伴江湖客，泛宅浮家烟水阔。兰旌桂棹去夷犹，醉吟烂赏湖山色。即今别来四五年，渔蓑烟艇想依然。驱车终岁走尘土，梦魂犹在苕霅间。主人好事谁能敌，凿藓诛茅开一室。宛如画舫到江南，左列图书右经籍。嗟予踪迹若飞蓬，笑谈偃息幸相从。有时睡觉惊四顾，恍然身在船窗中。经营雅协沧洲趣，祇欠云涛破烟雾。萧萧风雨夜深时，忆著扁舟横野渡。羡君腹大饱诗书，笔端摛藻飞琼琚。行看乘槎犯牛斗，吾知此舍真蘧庐。
投分缘心合，相从与道俱。归途联宝勒，佳句握灵珠。笑语调征赋，间关恤老孤。独怜抚字谬，本计自疏芜。
大暑方蒸湿，云兴忽蔽空。俄然飘细雨，快矣濯清风。变化谁能测，炎凉迥不同。马前襄汉路，山色有无中。
古邑吾乡闬，闲居况可嘉。膏腴环百里，市井簇千家。南郭连山色，东郊接水涯。秋风故军路，纵目赏荷花。
出郭遥墙路，行行到旧庄。春深杨叶閙，雨足稻花香。草色连三径，槐枝罩一堂。挂冠他日事，投老此徜徉。
乡党吾兄弟，家居孝友风。北堂谐力养，南亩幸年丰。婚嫁朱陈比，交游管鲍同。南枝真可恋，倦翼厌樊笼。
古邑西门外，烟村远市廛。呼鹰白草际，调马绿杨边。持节东西路，离家五六年。永怀豪横乐，半老尚依然。
儒林从昔蔼英猷，蚤步亨衢孰比俦。四坐俊翘环策府，一时名位冠瀛洲。九苞丹凤标文采，五总灵龟擅智谋。东观退朝何所似，广文诗徤欲凌秋。
穷经投老变书滛，两鬓尘埃老欲侵。满院好风炎日晚，一庭疏雨夜堂深。十年尘坌无高步，万里云霄有素心。谁谓腐儒何所用，试将肝胆报知音。
宦涂忽忽六周星，万事于今一未成。但著青衫趋冉冉，不知华发欲茎茎。驱驰翻忆林泉卧，顽钝宜归畎亩耕。赖有乡人端契谊，相逢时慰寂寥情。
扁舟隐隐马骎骎，重到燕山感念深。水陆共时同偃薄，云途今日异升沉。青山岂乏归耕路，白髪难忘报国心。木落鴈飞秋复尽，惘然怀抱寄幽吟。
当年对策大明宫，曾见挥毫气吐虹。楚客才华推宋玉，汉儒文赋许扬雄。漳滨墓木皆成拱，洛汭池台半已空。经济才高英槩尽，感恩垂泪向东风。
春光冉冉过皇州，桂棹东归汴水流。满岸风光连别浦，两行烟柳送归舟。麤官自不随时用，拙宦安能为已谋。香寺故人来话别，一樽清酒散牢愁。
学士文章早擅名，大夫官业久驰声。暂分雷土三年政，伫看云衢万里程。顾我飘蓬非夙契，辱公倾盖若平生。寻踪曾醉姑苏酒，水远山长怆别情。
瓦桥倾盖暂徘徊，自渡江南迹屡陪。衰谢未能高隐去，依栖还傍故人来。青蒲谏诤推公望，皂盖承宣屈大才。但恐政成公促召，异时怀抱向谁开。
吾皇恳恻念三农，圣德昭昭格昊穹。丹诏丁宁祈雨泽，幽人歌咏愿年丰。焦枯已有生成意，膏润全归造化功。窃食太仓真厚幸，况闻湖外奏肤公。
维扬倾盖意相投，国事当时已共忧。铁马勤王曾并辔，戎衣护圣每同舟。山西气槩终须在，塞北烟尘漫不收。宗社有灵天悔祸，尚期一战扫边愁。
子房云裔擅英名，位冠枢庭独本兵。毎愤中原沦半壁，拟将孤剑斩长鲸。汉中险阻真堪据，关内安危系此行。勉力功名扶帝业，临风何用怆离情。
昔参幕府事从军，跃马翩翩犯塞尘。舞剑未饶横槊客，属鞬何羡佩钩人。中年衰钝难堪事，一跌支离近浃旬。多谢故人情意厚，佳篇惟待细书绅。
久钦文采动簪绅，晚见佳篇妙入神。金自鸡林酬去贵，珠从骊颔探来珍。越罗蜀锦工谁拟，阵马风樯勇莫伦。四十年来无此作，睢阳今继少陵人。
仕途忧患久相随，老去求闲遂燕私。陇笛不闻吹旧曲，彩牋时见赋新诗。清宵好月穿蓬户，落日凉风动桂枝。两鬓霜毛如旧少，按弦无意望钟期。
维扬初记接英躔，日月飞驰已十年。政路翺翔常在后，祠宫闲退蚤输先。欲陪清会时颙首，辱惠新诗思涌泉。幸有会稽栖隐地，约公归老钓鱼船。
十载灯前笔下耕，如今鴈塔幸题名。他年若遂平生志，肯为长檠弃短檠。
十年两度到秦川，每忆东归意浩然。何况驱车度殽渑，眼前都是好风烟。
金风萧瑟动疏帘，细雨霏微拂画簷。篱菊半开家酿熟，自慙生理胜陶潜。
至后光阴争一线，竹轩小阁兽炉新。卷帘賸放冬曦入，暖律浑如洞府春。
排危盛气冠英雄，逆耳忠言悟沛公。何事时人太求备，欲将瑕翳掩前功。
梦想天平紫府开，却嗟匏系在铜台。山灵有意憎尘俗，不许寻芳暂到来。
清晖堂下相从夜，见说崔桥自昔游。别后不知能几日，却来桥上系扁舟。
霜汀野岸清宵月，偏照蓬窗不寐人。遥想塞垣千里共，可怜名宦阻相亲。
北山逋客今何在，西塞从军各未归。欲访草堂寻旧隐，恐教猿鹤谩依依。
稻醅初熟鹅儿色，金橘方包弹子新。寄与乡朋供一醉，捧觞应笑独醒人。
扁舟深入水云乡，浩渺浑疑带远江。蓼岸阻风还度日，夕阳依约照篷窗。
谁家方响闻莺声，恰似年时在帝京。宝马金鞍芳草路，却教潘鬓二毛生。
丹心忧国梦魂间，祗恐清霄亦未闲。枕上几回游魏阙，觉来聊且看闽山。
秋兰馥郁有幽香，不谓无人不吐芳。最好移根来一室，试纫幽佩意何长。
双莲争秀漾清波，雾卷烟收认两娥。枫落澄江秋欲尽，半池霜倒奈愁何。
溪荪得地恣芬芳，三尺挥空剑刃长。闻道仙人尝采掇，涧边栽植对朝阳。
鸣钟列鼎心无累，茹糗羮藜乐亦全。解把穷通为一致，此生何处不超然。
咸平岸下分襟日，襄邑亭前把臂时。十载光阴惊一梦，塞尘踏尽鬓如丝。
霜毛一别各毵毵，兴味年来老不堪。横槊赋诗休塞北，扁舟垂钓渐江南。
弟兄交契比雷陈，白首相看意转亲。收拾壮怀同老去，江皋他日幸相邻。
凿沼因方类介圭，雨余泉石转增辉。排空恨乏乘风术，去傍沧浪濯我衣。
双桂亭亭傍竹斋，窗前会见紫花开。它时酿入椒浆后，香逐和羮满座来。
团团双桂拂茅斋，虚幌疏櫺尽日开。会待高秋风露下，清香飘泛月中来。
此君潇洒绿筠抽，直干凌云碧翠浮。想见风枝陪宴坐，囊封草就告嘉猷。
翠叶田田粲绿云，黄金苞实露华新。遶亭虽乏千株广，不羡当年万户人。
水晶绛雪旧驰名，珍重移来近野亭。看取薫风炎暑际，丹苞万颗粲繁星。
门外行人困郁蒸，不知萧寺有溪亭。暂铺冰簟闲伸展，一枕清风午梦醒。
暑途白昼倦趋程，月暗泥深夜阻行。却羡野僧无一事，布衣蔬饭任平生。
昔年官守在铜台，两槛疏篁手自栽。劲节浓阴还在否，清风应为故人来。
出处何劳问大钧，如公材哭略铺陈。谈兵玉帐诗书帅，演诰纶闱侍从臣。万叠名山聊寓目，一方仙宅勿藏身。中原未复须留念，先入夷门渐入秦。
山居犹不厌山行，石磴欹危步履辕马。夹路不闻双阙在，幽岩应有五芝生。春寒未放迁莺啭，风暖先催布谷鸣。我欲营茅留俗驾，无赀谁寄孔方兄。
前麾转彩陈旗红，二纪穷边一梦中。曾拥雕戈思却日，屡乘铁马听嘶风。谁怜老去三春病，自觉闲来万虑空。满路落花归雁后，勿令书疏不相通。
几年踪迹共飞沈，自渡江来幸盍簪。奉使久违常恨别，闲居无梦不相寻。勒功钟鼎经纶志，混迹渔樵老退心。篱菊正开家醸熟，一樽何日得同斟。
小隐丹丘郡，安闲世虑空。运筹边阃帅，昭代将家风。牙帐霜矛白，宾筵舞袖红。何时同把臂，醉伴钓鱼翁。
腐儒才术庸庸，祖业安能效太公。老去退休营小隐，闲来时幸濯清风。相从坦率形骸外，投分交游意气中。衰谢何堪抚鸣剑，梦魂犹拟灭羌戎。
野堂岂意题佳句，强欲赓酬愧续貂。闲适更须驰厩马，访临无惜过溪桥。秋风南浦观垂钓，落日东山伴采樵。此乐有时惊自得，泥途何必羡烟霄。
佐时勋业愧先贤，迹退丹丘已二年。买得石田东郭外，盖成茅屋北山前。长林远水相萦带，翠岫奇峰更接连。多谢朋游念衰飒，寄题佳句已成编。
心存魏阙岂能忘，揣分非才合退藏。此日燕休难报国，半生艰险忆垂堂。枕戈每叹身先老，览镜常嗟貌不扬。每今蘧庐聊偃息，会须恢复返吾乡。
丹丘无限好山川，叠翠峰峦插暝烟。郊外幽居三岁换，天边明月几回圆。野堂半隐慵欹枕，健笔题诗思涌泉。小圃賸开桃李径，飞觞同醉待来年。
壮岁勤劳不自量，退居栽植复何忙。静思身外功名误，老觉闲中气味长。雨后群山千叠翠，春回幽圃百花香。农人不识归休客，载酒相邀入醉乡。
圣运中兴偶幸逢，经邦曾乏古人风。闭关退处喧嚣外，抚剑行吟感慨中。尚有素怀思报国，可怜幽梦欲平戎。新诗增重林泉价，倍见交情我与公。
胡尘一动隔吾乡，旋向丹丘筑草堂。方效潜鱼游河渚，忽随飞雁到衡阳。雨余南陌千峰翠，春日东郊百草香。身在湖湘归未得，梦魂时到旧居傍。
经纶无术致时康，何事连年住庙堂。退伴农夫耕晓月，闲陪渔父钓沧浪。壮怀衰谢休鸣剑，旧学荒芜耻面墙。别乘意勤贻雅什，续貂深愧不成章。
东郊半隐绕群峰，门外涓涓一水通。再岁依栖忻有幸，十年遭际叹无功。闲心不厌耕南亩，清梦犹思殄北戎。看去中原恢复后，麒麟图画首肤公。
垂老归休荷圣恩，栽花种竹引儿孙。向来豪健风樯勇，老去光阴渴骥奔。往事不劳空咄咄，素怀犹欲济元元。天台山下柴荆路，白首栖迟学灌园。
腐儒奋迹自耕耘，冒玷台衡力不任。版筑作霖乖素愿，山云出岫本无心。衰迟向老开三径，豪迈平时惜寸阴。蚤伏诗名压元白，细看佳句用工深。
韮违轩陛归临海，颇幸栖身田亩间。混迹每寻樵叟伴，放怀常羡钓翁闲。君恩深厚司留钥，野性彷徨恋故山。异日公成勋业后，巾车无惜过柴关。
南郊同赋出郊篇，二纪光阴速箭传。祠馆退归乖素志，帅藩承乏愧前贤。羸驱岂愿留湖外，清梦时惊到海壖。待得秋风归旧隐，黄鸡白酒养衰年。
不读离骚不著书，竹篱环合野人居。开罇细酌山中酒，挂壁闲看卧雪图。出处似非还似是，宦名如有亦如无。故人意厚题佳句，岂为疏狂鄙接舆。
马前山色入吟鞭，马上行人思涌泉。枫落吴江何足道，好诗今拟谢临川。
妙年题笔吐英辞，壮岁该当高度色丝。五字七言嫌浅俗，挥毫新制六言诗。
故园一别四经秋，倦宦东归念昔游。下马邮亭开病目，壁间依旧见银钩。
千年东序愧囊锥，浪学何生且一归。远道几烦黄耳走，故山今谢白云飞。燕游未许安仁里，梦想频惊在礼闱。争似钓台饱风月，一谿桃李自霏霏。
少小各西东，天涯会两蓬。相看身未了，欲别意无竆。岁晚嵩山雪，天寒洛浦风。寂寥倚孤剑，应忆笑言同。
萧条门巷陋于颜，老去青春仅得闲。心画传家无计筞，手谈留客谩机关。静思往事千年上，俯叹劳生一梦间。多谢光临无别意，为闻流水与高山。
百草千花巧趁春，爱春何独水边人。青门紫陌酒旗飏，丽日和风天气新。白玉少年长带珮，红蕖游女小腰身。自怜惯作金明客，坐对闲窗满席尘。
使华彩旆明春江，江边佛国游清凉。柔桑菀菀丝成荫，落花寂寂红余香。人间节物易流转，独有日月壶中长。高懽应笑杜陵客，典衣沽酒留风光。
十亩清阴隔短墙，幽香端许借余光。修篁戛玉乱垂影，佳木屯云巧著行。隐几助成春草梦，卷帘饶占比窗凉。谁知靖节心源冷，独眄庭柯兴味长。
燕子无情语亦稀，春风池沼自涟漪。当年胜事归何许，苔没龟趺有旧碑。
画桥红去卷蛾眉，台榭遗踪草树迷。犹有天然无限意，一池春水浴凫鹥。
蔓草春深绿更齐，玉鞭何处选芳菲。旧时锦绣丛中蜨，却傍疏篱野菜飞。
云雾阴阴阁太虚，雨余蛙蚓上阶除。山颓井塌应无奈，大有人愁化作鱼。
倚天华栋俯长洲，渺渺双溪一槛秋。匹马问津迷去客，乱帆分港竞归舟。花飘两洞红交浪，影落三山翠合流。清夜鸣榔何处曲，冷光平泛玉帘钩。
龙津剑窟古南州，阁势横空占上流。山色镇留春色在，水光长带宝光浮。风檐绿筿寒珠箔，雨岸红蕖隐钓舟。祗恐枫宸促归觐，未容潇洒老沧洲。
世上男儿半可羞，贞姿谁欲遣随流。百年负愧生何益，一诺难酬死即休。明月碧溪长共洁，孤云落日自含愁。悬知万古悲行客，不待亭皋木叶秋。
微云过疏雨，一洗尘土昏。潜行德幽寓，隐约桃源村。须臾胜士集，气类非权门。图史恣娱目，琴碁聊侑樽。岂无肴炙珍，忆鲈偏荐莼。大笑屋瓦震，雄辨江涛翻。却愁贤主人，早晚东南奔。谁与识我辈，咄哉非汝髠。
短檠移爝光，败席扫虿蜇。轩昂仅容膝，良媿生事拙。妙语契深心，澄浑皎寒月。何当日相寻，尚陋温伯雪。
风流万石有孙传，伟望孤标拔俊躔。鳯阙翺翔绵二纪，虎城留滞肯三年。龚黄术业今谁比，皋吕章程旧独贤。政恐君王念耆硕，未教长作洞中仙。
月波自昔腾佳名，练光一带萦寒城。摧风剥雨岁月古，拊槛足栗忧颓倾。恍然宏丽惊幻化，云舒霞烂飞雕甍。烟收雾歛霁色净，菱花玉女新粧成。瑠璃万倾浸蟾腹，星河帖底游鱼明。荣光爽气长不夜，但觉零露涓涓清。彩虹飞跨度别岛，缥缈嬉笑归蓬瀛。红蕖照水翠盖合，往往辉映双华旌。广寒宫阙倘未到，绝致惟欲轻题评。君不见钱塘有美东南冠，覆压湖山美轮奂。海门日日子胥潮，百里青烟付朝爨。又不见松江起尺跨垂虹，骑鲸直下窥龙宫。危栏欲凭骇神观，万叶出没风涛中。月波境对了无此，一色涵空天共水。圆明湛静趣已高，不与二景争雄豪。猗欤兴废物有数，高韵庾公今日遇。治荒斥陋意所便，荷锸去趋舞襦袴。西园花木顿生春，结客从今朝与暮。嘉禾为郡亦云久，壮观从来未曾有。月波解与去思长，千古风流端不朽。
忆昔负笈游虞庠，三千缝掖纷袍霜。英姿锐气磨干将，凌云薄汉争翺翔。君时捧书自闽乡，贾生十八惊洛阳。南宫我适同广场，邂逅愚智俱忘羊。低回十载灯烛光，纤鳞壁水追洋洋。怜君兄弟双鳯皇，邓林秀出凡楩樟。才名籍籍日以香，谁者不识江夏黄。登籍还许联龙章，米糠初未精簸扬。须臾绿骥驰康庄，瑶池下泽殊行藏。西清椽笔金玉相，扬鞭缓珮鹓鹭行。丘明迁固与颉颃，汗流晔寿走且僵。文奎忽度南斗傍，江湖洗耳听鸣榔。相逢一笑百念亡，玉自辉洁兰仍芳。元经寂寞谁问杨，逃空我幸论肺肠。蛟龙蟠蜇岂可常，赐环长恐成参商。春风三月莺燕忙，桥飞柳絮随风狂。修补冉冉将征艎，别离安得情无伤。如君知音满庙堂，尘沙肯使埋珪璋。鹏程九万讵易量，从今拭目看腾骧。我惭百事无一长，独有疏懒胜嵇康。功名老大空激昂，那能俯仰巡门墙。艰难辛苦亦备尝，濯缨早晚寻沧浪。与君后会何渺茫，江鱼塞鴈无相忘。
雨蕚烟梢恰半春，九华峰翠绮筵陈。花香暗逐金莲步，烛影潜交玉兔轮。青鸟不传言外意，紫云应识醉中真。鸣珂拥户蓬壶夜，想见愁看撤舞茵。
百草千花巧趁春，曲栏幽径总铺陈。舞腰尽欲看回雪，诗匠谁当断斵轮。难把星波浑作事，须知簧语有非真。何如玉镫归来晚，红袖争扶入锦茵。
漫士谁当识姓名，朅来微宦称单平。卑栖已分轩无过，高谊良慙盖始倾。负米未容辞五斗，屠羊安得羡三旌。夫君信欲光蓬陋，浪掷新诗一羽轻。
道行妻子尔胡颜，闾巷封侯亦不难。直使荣华倾后世，朱池终媿近严滩。
过客小长卢，馨香满道途。我来闻好语，归棹舞新蒲。
欲摘金英露湿衣，暗香还逐晓风微。仙翁可解追时节，心想何妨举世非。
平生才业笑时髦，唾手功名晚未遭。白髪早怜西日远，红旗还值北风高。定知国士逢青眼，会遣乡儇卖宝刀。独有失依门下客，梦随仙舸泛江涛。
玉色谁将巧染丹，粧成娇脆学应难。谢家儿女空才思，不似枝头许细看。
弥月鏁萧寺，百念损心曲。开门春山青，舟备春涨绿。回首戏事空，白黑扫枰局。却怜剔银灯，手纤腰素束。劝我金屈巵，阳春词非俗。归心千里驰，客饮一笑足。况我富朋簪，连樯泛寒玉。夜泊子陵滩，清辉耿相烛。
钓台兀层巅，钓钩应不曲。岂曰真钓鱼，爱此千顷渌。战争如奕棋，光武偶赢局。先生静观之，未肯带一束。纷纷揔儿戏，龊龊付鄙俗。万乘等故人，醉卧加以足。谁能弃天真，俯仰矜执玉。亘古才一人，卓哉理深烛。
洗眼贪看幼妇词，玉人空遣暗相思。凭谁为报归期近，趁得桃花烂熳时。
挥麈论天幸此同，酒杯共笑夜炉红。共须速了公家事，相逐西湖泛暖风。
柳嫩风摧绿，花娇雨妬香。欲凭羲驭缓，莫遣负韶光。
檐鹊矜巢噪，桑鸠唤妇鸣。客愁饶饾饤，墙外卖花声。
画舸便春涨，骄骢惜障泥。归欤何所惬，烟柳子陵溪。
陆羽甘泉冷似冰，松江因向令贤明。要须更取中桥水，欲看三君子鬭清。
北斗寅初建，东郊气乍迎。土牛敦岁事，彩燕动春情。
箫皷迎春至，烟雰向晓开。棠阴听讼罢，菖叶劝畊来。
令节年光换，和风春令行。野塘初变柳，幽谷未迁莺。
土牛分尽彩泥香，动地欢声入寿觞。倍觉今年春意好，上元灯火鬭风光。
碧波楼下银塘晚，丽日亭前瑶草新。和气满城催燕乐，风流太守最宜春。
暖风渐绿池塘面，和气先薫花草心。欲识春来何处好，曲屏新称画堂深。
绣阁佳人拂晓粧，争持春酒贺春阳。鬂云总把梅花插，帘幙春风一种香。
金裁宝胜翻珠髻，云染华笺贴绣楣。庭户春归何所觉，暖风吹雪下琼枝。
祥光曾射斗牛墟，想见当年吉庆符。天遣麒麟来玉户，史占昴宿下云衢。扬鞭禁省声华籍，拥旆侯籓治状殊。妙世文章燕大手，致君才业鲁真儒。英姿冠玉使挥麈，雅座生风谢舞雩。寒士几人怀衍律，穷民比屋颂廉襦。宝熏共献诗千首，烦暑潜消酒百壶。珍重公归庙堂后，老人长照帝王都。
银河光动昴星躔，妙岁声华已赫然。青璅雄文天外凤，白虹豪气饮中仙。难攀骥足腾千里，曾许骊珠探九渊。会看黑头丹衮贵，伊周勋业老彭年。
雾缠晓色风冷冷，沧波漾縠旌旗明。画舩叠皷不可挽，一城攘攘心为倾。城中老人为余语，我公道来能几许。朝家借不恤吾人，以我公归欲焉处。惟公立德清而通，惟公御下严而容。文章光彩莹万古，二十八宿罗心胸。高标不受俗尘涴，唾手功名犹坎轲。恩深谩结千里愁，见晚端闻九重贺。官僚有士辕下驹，感激剪拂铭肌肤。瑶池一夕看奔逸，惆怅未易追亨途。云龙风虎倐际会，回首可须论治最。要将椽笔压西清，不负声名燕许大。
鸡争本绪粒，决鬭玄瞥改。鹰隼方饥飞，亦复一呼待。谁能谢蝇头，眼不挂兼琲。但觉轩冕荣，相高事风采。而我果何为，潜游万人海。穷阎卧袁安，朔雪落璀璀。动死偿幸免，天公复何憝。江湘渺清旷，雪景应好在。因循成滞留，琐屑困俗猥。岁晚误倚门，居然此心痗。青云有胜友，勉我去鄙倍。困怜涂中污，巾笥欲千载。失身殉虚名，要等轲与亥。归欤笋蕨乡，梦寐春山采。
年登五九百无成，谁与焚香祝寿龄。浊酒一杯萧寺里，清风犹喜对华亭。
道懃三昧起膏肓，甘露醍醐散满堂。况有星郎碧云句，坐令西域识清凉。
叠翠倚峥嵘，森然众木荣。两条寒玉迸，一槛暑风清。幽意凭分泻，微澜更合成。谁知阛阓里，扃户小蓬瀛。
高怀暂寄小轩亭，池浴双凫便借名。岛上飞时真得意，网中朝处肯留情。静同鸥鹭窥秋净，闲伴龟鱼戏晚晴。他日和鸣烟浪阔，主人端亦在蓬瀛。
洗耳初嫌賸一瓢，归翰今媿远从辽。驹驰巳是无闻者，鴈集何禆有道朝。拭目故人三纪别，回头新贵九天遥。劝君幸遂田园乐，莫遣心旌取次揺。
门外青山玉作围，沟塍连络稻田肥。多慙薄宦辜猿鹤，一换星霜始一归。
下马看诗句，回头见佛桑。可怜空姓字，留与木根长。
路入龙溪晓，烟村暝不分。水声浑绕石，山色半含云。掠马惊飞雉，窥人走骇麏。空林惟鸟语，深荐忽兰芬。谷暗吟蛙部，崖苍织藓文。野花红复白，相照自缤纷。
见说龙岩路，猿啼今始闻。深林埋宿露，高岭出层云。天去头三尺，崖垂足二分。只愁双目眩，敢恃一杯醺。扪历增泥滑，瘏痡日向曛。长安九轨道，谁识此艰勤。
岭高无所见，泉冽不堪尝。独有埋云树，六月行人凉。
矗矗万琅玕，风枝带露寒。何当傍金阙，天子御楼看。
蔽日揺风碧玉林，行人端为驻清阴。可怜寂寞垂亭畔，争得轩窗伴啸吟。
白汗交肤不可衫，濯缨空羡水如蓝。林泉学道平生志，末路嗟谁与指南。
海乡何处是瀛洲，咄咄凭谁赋莫愁。衣袂可怜尘土涴，沧浪长忆钓鱼舟。
茅轩有何好，小驻客心寛。始觉安居乐，无如行路难。
射获原非虎，图看未识龙。古来除梦卜，真得几英雄。
凡木无端折大风，玉摧成竹救无从。我来急召邻翁语，为护春筠长箨龙。
风肓木蠧堕瑶林，狼籍千竿翠碧阴。凭仗邻翁好收拾，尽教裁作凤皇吟。
百花台上小蓬莱，碧玉嶙峋照眼开。曾念萱堂少佳致，不知何夕定飞来。
高轩慙媿远相过，道义谈余旅琐多。灯底自怜干斗剑，壁间谁办化龙梭。时来会中青钱选，和寡空为白雪歌。好淬文锋迎紫诏，莫因贤梗叹蹉跎。
未遇由来叹数奇，梅花非早杏非迟。祗因乐道甘悬磬，肯羡成功不用龟。白眼固多流俗见，朱弦独有故人知。陈平岂解长贫困，器业惟当自护持。
根尘积习亘须弥，好事从来总未知。蒲柳已惊秋向晚，膏肓长恐病难医。静扃玉户应无漏，密注金轮会有期。感激至言慙复喜，会当铭镂绝邪思。
晚窗帘卷雨初残，一点无尘碧玉寒。霜节留公化龙杖，烟梢忆我钓鱼竿。坐令烦暑消余烈，解遣穷愁释百端。他日茅簷隐疏翠，悬知无梦到长安。
春容未动柳梢头，宠赐初惊远自鸥。蟹眼翻云连色起，兔毫扶雪带香浮。出尘香味端谁品，无滓肝肠可耐搜。青琐夜长应不寐，珊瑚重见万金钩。
乐育贤豪地，谁令亦此来。群公严矩范，正论扫氛埃。滥食还多媿，明时岂乏才。所怀真土梗，只合弃墙隈。
平生不许说功名，可但人嫌薄命人。松柏有心私自信，芝兰无臭自相亲。只今我亦乘轩鹤，何事公犹入幕宾。会看飞英霄汉上，方知满腹是精神。
久客倦尘鞅，薄游怜宝宫。论文欣得甫，载酒媿非雄。远岫入青眼，长江来好风。诗成故超绝，千里看花骢。
规营端欲老渔樵，尚着青衫底百僚。长占广文眠雪夜，分无金谷度花朝。多慙软语怜根钝，纵与香名奈实聊。四海如公今有几，交情不逐岁寒凋。
万里端尘鞅，栖息宁重论。相逢一笑乐，妙语如春温。谓我鬓颜好，包巾已霜根。问我田舍何，抱瓮犹欠园。跳丸转光景，岁月逝水奔。岂无究竟法，汗漫要穷源。柴桑公阙里，此意今故存。谁云王谢家，流风但清言。并游芸合英，词辨江涛翻。久不一见之，清思濯襟烦。青冥双鳯举，媿欲欺山樊。勉哉适其时，云尽天无痕。
南来无侣路三千，八月荒村看月圆。独酌不成眠未得，静随寒影落天边。
云垂旷野路漫漫，策策秋声作莫寒。已分故园天様远，不知何处是长安。
区区望京国，京国何为哉。林泉佳处不肯住，尘埃窟里甘重来。此生何日遂所乐，扰扰随俗真堪哀。
碧瓦初寒夜，红炉拥邃亭。啸吟元俗调，商榷见全经。共拟蛾成螠，谁怜草化萤。疚心男子事，灯底看青萍。
前年出城西，祖饯长者辙。绿髩豪伟郎，还镳共炎热。蜀道非天涯，暂离非永诀。况乃赴官期，留者思奋决。人情殊易堪，信未恶时节。今晨西城出，景物旧森列。金莲认高楼，感叹成哽咽。不见昔年人，还为昔年别。此别异昔年，骨月心欲折。此行异昔年，衰蹇方折阅。聊为稻粱谋，途窘计所拙。人生足忧患，乐事多歇灭。连年琼芘卷，荒寂人迹绝。况我薄命人，悲辛复何说。
零落残红莺语歇，荼蘼正是花时节。金盘带露剪琼英，恐逐杨花舞飞雪。
春意不随桃李歇，香浓飘到薫风节。为君镇日守闲窗，绝胜当年映寒雪。
寂寞王孙游骑歇，香风何许追嘉节。故应金谷拥笙箫，独倚竛竮架头雪。
吹尽柳绵香不歇，仙姿那把春为节。枝头疏蜨解寻芳，忆得仙腰舞回雪。
修竹弄风新雨歇，瑶英玉蕋攀高节。折来解恼北窗吟，只合闲拈映胸雪。
几年重几曾为客，今日黄花特地愁。北阙欢娱云杳蔼，南州消息鴈沉浮。惊人节物应无奈，浪迹生平可但休。倚剑长吟楼阁暮，淡烟寒月不胜秋。
年登千室富桑麻，谁似弦歌度岁华。紫府賸延天上客，黄金同醉月中花。龙山胜集成追感，巴岭新篇许拜嘉。倚徙更怜灯火市，笙箫无数酒旗斜。
平生才业笑时髦，唾手功名晚未遭。吏隐若为酬宝剑，仙游端欲探蟠桃。八龙不断声华籍，三戟应留气象豪。尽道此行归藻鉴，会看云翮背天高。
闽山家处锁烟霞，喜气潜随律报葭。陆井效祥清骨相，梅丹呈瑞富才华。牛刀异绩聊千室，棣蕚英声又一家。行看摩云上霄汉，定知仙种寿仍遐。
腊雪缘何喜，春工属此兴。宿苗沾润足，盭气涤除仍。乱舞随空远，轻黏彻体凝。漫天纷糁玉，极目皎铺缯。带雨声初急，抟风势转增。危檐飘邃幕，疏屋洒寒灯。瑟缩鸦栖怯，跳梁犬力胜。须臾平坎窞，顷刻没畦塍。梅李看山木，琼瑶数塔层。寝眠宁有道，赋咏媿非能。郭履愁离席，孙窗但枕肱。冻从金井水，清挹玉壶冰。银阙何劳问，云台取次登。渔簔真好画，柳絮足多称。栗冽惊残岁，凄其忆旧明。戴君聊欲访，郢唱忽难应。绮席交银烛，清河映玉绳。诗成凌鲍谢，酒饮竭淄渑。天朗醒孤鹤，风高激怒鹏。齐宫初入梦，晓鼓数声鼟。
闻说长安少，祈求废寝兴。精禋俄感格，飘舞遽萦仍。剪水瑶花怯，揺风柳絮凝。共忻田有麦，谁念客无缯。洒迥春恩阔，侵窗晓色增。路漫三径草，光掩九华灯。栖鸟浑无托，渔舠渐弗胜。冈峦徒见陇，阡陌不留塍。庭玉堆盈尺，台云叠几层。困袁那有意，饱武亦何能。斗帐愁孤椀，围炉忆并肱。携瓶闲煮茗，坎地学藏冰。周雅何妨咏，燕山讵可登。齐宫当日景，谢句异时称。抱膝愁无侣，传笺喜得朋。郢歌元独妙，楚曲更相应。跛足慙追骥，凡材强就绳。汗颜从夺锦，痛饮欲临渑。喻问悬荀鹤，虞弦动沈鹏。故应聊遣兴，布鼓岂鼟鼟。
流光如转毂，诘旦又新年。律换铜壶漏，春回斗柄天。守灯须彻曙，分酒莫论钱。雪分琼瑶化，花看锦绣鲜。暗惊双鬓改，傍羡九官迁。俗礼还慵讲，从朝好昼眠。
春雪未发春工浅，春雪蒙溶翳日华。晓户玉楼迷旧燕，晓村琼树点寒鸦。笼金不碍莺穿柳，覆锦犹妨蜨恋花。凭仗东风吹更暖，桃源端欲访仙家。
晓色初凝带月华，雰飞还见受风斜。红芳未遍人间景，白玉先开天上花。迤逦郊园迷别坞，蒙笼春水绕谁家。会须选胜乘新霁，倒载千秋小様车。
薄宦虚名岂所夸，千金归去旧生涯。百龄慈氏颜犹渥，三任仙郎髩未华。鴈信巳传芳字锦，鹊声应傍小窗纱。后园春色浓如酒，明日输君即到家。
幽窗残梦午声鸡，犬吠人家草舍微。惆怅十年无限事，又听啼鸟送春归。
夜雨阴风剑自声，几嗟牢落向江城。冷猿秋鴈犹堪听，一寸古心谁与明。
芙蕖池馆酒杯残，筞筞秋声入夜寒。月照蓬窗耿无寐，起看星斗一长叹。
千古文章水一杯，功名谁是百无灾。悬知不改钩如曲，与子云山归去来。
数间茅屋冷如冰，久住与人亦有情。最忆蟠轩新种竹，夜深谁与听秋声。
吾属生涯事事迟，规营端与世间违。等闲庠序消寒暑，准拟三年看一飞。
泮宫风化自岩廊，青珮雏莺学语忙。惭愧薄游聊有偈，不全无力赞垂裳。
寒离北阙三冬雪，暖破南州二月风。欲访故人增感慨，霜蹄犹立马群中。
十年归梦绕庭闱，薄分都缘触事迟。玩水看山宁所乐，此心犹赖有君知。
敢为骄騘惜障泥，烦将接淅问迟迟。直须日夜驰三百，慙媿吾人过月知。
几年京洛厌尘沙，青嶂长怀沈子胯。一苇渡江游客意，半岩营室梵王家。高轩满目罗诗匠，宝塔盈函贮佛牙。不觉下山红日晚，可堪重到杳无涯。
山下烟光碧玉溪，竹间禅寂白云扉。高僧久住清凉国，应笑风尘满客衣。
龙游龙归已绝尘，空余顽石隐归云。当时一昔犹嫌久，岂谓虚名万古存。
高出云端谢世喧，碧天秋静镜无痕。尘缘不向尘中见，聊与游人洗眼根。
野塘风细度香莲，碧涧云深响玉泉。从此西湖不须到，淡烟寒月一家天。
偶随鸥鸟度寒溪，寂寂禅关半掩扉。翠玉万竿迎晓履，欲凭风露濯尘衣。
去来踪迹等游尘，谁向蘧庐觅道根。岩穴故应无别异，镌题空有姓名存。
林远浑无鸟雀喧，山青那觅烧霆痕。三千眼界云霄上，十万人家草树根。
好山堆翠拥金莲，花屋笼云傍石泉。秋沼英蕖半开谢，直须饶占一壶天。
帘垂永日小亭幽，时节惊人特地愁。万井笙箫怀帝阙，一簷风雨寄他州。青藜定遣相辉映，绿蚁何妨共拍浮。不料篷窗今夜月，一时分付与高楼。
月华浑似十分圆，玉露金风处暑天。虎节端光凌碧汉，龙台佳气满晴川。扬鞭省闼声名籍，拥旆侯籓福禄骈。会看黑头丹衮贵，伊周勋业老彭年。
一目江天万里开，世间那有更高台。烟云缥缈千山迥，岛屿萦回二水来。爽气直疑侵斗汉，仙风应觉到樽罍。南州已见澄清日，大笔聊从赋早梅。
妙龄声价压群英，谁似青云早致身。帝阙日边迷远目，使星天上拱居辰。牟心肯向江湖老，衍律聊回涧谷春。万里夕红归去后，可能开府但清新。
孤标邂逅揖仙翁，白髪青衫道不穷。敛板薄尝清世禄，拂衣早慕古人风。芝兰一室纷嚣外，冰玉诸郎顾盻中。何幸新诗先枉教，真游应许叩鸿蒙。
谁遣声名速置邮，不才如我自休休。知君只惯红裙饮，可是官身不自由。
山城春色雨兼风，谁访扬雄寂寞中。知是高轩应倒屣，妙谈全胜梦周公。
璧水相逄似梦中，天涯踪迹偶然同。为君鼓棹吹长笛，谁似乘流更御风。
主祀传家已倍迟，便须真是桂林枝。他年不媿琼瑶赠，应被人言趒灶儿。
韶光端许见分明，白雪缃云意态轻。天艳静中迎客笑，静粧闲里照人清。不教乱落从风恶，聊看交加待月生。却忆后园应更好，幽闺春夜若为情。
隼旆飞扬百仞台，满城佳气静氛埃。烟云渺渺江流去，花木欣欣春思回。妙舞人传天上曲，暗香风度岭头梅。金莲影散蓬壸夜，余兴应留继日来。
闻说幽栖久鳯台，白云巾履谢风埃。三刀不是尘缘在，五袴争教暖律回。金谷分无人载酒，玉京应有使传梅。今看一举登黄闼，绝胜河东谩去来。
荳蔻梢头春欲妍，历山高下覆祥烟。祗今骐骥腾千里，当日麒麟下九天。中渭早芬廷尉誉，集贤行峻曲江迁。貂蝉奕世真余事，愿比灵椿赋大年。
灵椿长幸荫衡门，阶草何妨晚见春。骏种也知慙冀北，病怀聊为释漳滨。名家正恐非兰玉，瑞世宁当是鳯麟。谁道添丁无足庆，竞传佳句一番新。
武陵溪上万花翁，花落花开醉脸红。应笑误游尘世客，却随风水去匆匆。
风流那复有斯翁，端为论文访蜀雄。鳯髓欲追千古调，锦囊弃著一生功。看花想见频挥玉，骑马何曾羡着红。闻道碧桃春更晚，归鞭底事苦匆匆。
马足车轮恋日闱，几人高遯蹈家肥。少陵秪为趋朝懒，万里云山取次归。
薪斧宁参造化权，发祥瑞若剖符然。天心默与人心契，字色浑如墨色鲜。事类洛书今更显，义稽商颂古难全。愿归麟阁光青史，千载声歌播舜弦。
一飞南堕羽谯谯，回首清都万里遥。却幸开樽得云榭，不妨携客上星桥。花明总照潘郎髩，柳妙争萦楚女腰。化国春城人自乐，多慙前哲德音昭。
迷途非远复，靖节子其徒。止水明心法，行年见道枢。俨如还旧国，端是得遗珠。燕处今何事，春风咏舞雩。
至宝人所秘，感君轻暗投。还君祝君富，不是薄隋侯。
我有茆庐傍林麓，负溪映光千顷绿。灵峰钟磬敞金莲，绝涧松篁泻寒玉。萦回窈窕廓以容，正可标名取盘谷。肥鱼香稻不须致，苦恨风悲无静木。霜蒲昜折柳经秋，萧飒髩毛眵两目。闲云不雨空出岫，谩说幽兰自芬馥。低回还笑杜陵老，尧舜君民厚风俗。青萍飞跃鳯鸣翔，要待干旋坤转轴。只今舆马非我事，拄杖芒鞋巾一幅。时时照弄摩尼珠，金色祥云满天竺。年龄亦复惊晼晚，不暇栽松惟种菊。清冷池上景物新，幸得君诗三反读。向来巳分得奇祸，岂料更容侥静福。天光下济诏语温，未遣安丰慙考叔。市朝宗古恶风波，公棹惟怜初不欲。经营蛙角吓腐鼠，往往竟同蛾赴烛。须知幻境本来空，况乃隙驹光景促。逍遥物外复何疑，苟简塲中无自足。昨宵星月蘸虚碧，行散遶堤方恨独。朅来共语君勿迟，想见风尘厌追逐。
试说栖真是若何，鐡牛安卧到新罗。个中消息凭谁会，古庙缘墙长薜萝。
病愤无凭写，翻然试一来。谁知丘壑性，畴昔斗牛回。
银河一派接天来，碧玉千峰照眼开。我欲乘槎访仙去，却疑身巳在蓬莱。
画栋岧嶤倚翠微，玉箫声断紫烟飞。凭阑万里秋光老，谁会长吟久未归。
金风淅沥叶飞黄，独倚殊姿逞豓阳。谁道化工无鉴别，故应奇特属花王。
云游何所图，只为一大事。事了早归来，和我休歇去。
虹流电绕想当时，万万人今寿域跻。十荚蓂开尧宝历，九歌功叙禹元圭。需云湛露罗簪绂，脆管緐弦飏羽霓。千仞寿山封祝意，年年峻极与天齐。
汾阳几世令公孙，曾掌纶言代帝尊。扈毕未从朝紫极，郡符聊复驾朱轓。须知荣贵南柯梦，且尽勤渠北海樽。更愿滁人休借寇，欲看勋德被元元。
皇华使者万人英，谁似青云稳致身。和气一城迎彩旆，高牙千骑拥朱轮。买臣被命聊辞汉，季子应朝却入秦。归侍玉皇难再见，当懽莫惜举杯频。
使者星车自九天，一声天语万人传。恩光晓月明旌旆，和气薫风入管弦。北海樽罍须酩酊，东山歌舞亦婵娟。按行况觉都无事，倒载何妨作饮仙。
画船搥鼓叠烟波，夹道争看刺史过。定有去思留剡水，巳传来暮到嘉禾。籓垣暂屈元侯镇，鼎鼐终还妙手和。高会莫辞今夕醉，儿童竹马拥郊坡。
琳宫仙客紫微郎，大笔由来远擅塲。三接恩光倾弁冕，五花文彩照缣缃。蛟龙岂久逃雷雨，琏璧终须属庙堂。莫惜当懽同尽醉，主人龚召客常杨。
画堂开宴惬新凉，燕舞莺歌奉玉觞。未放仙舟登李郭，更看贤守会龚黄。三竿日照旌旗动，千里风飘锦绣香。尽醉故应怜夜永，高情莫逆话偏长。
虎符分寄辍名卿，锦缆牙樯绣水滨。昼秀岂将夸故里，彩衣端为奉高亲。开怀此日樽中醉，结绶他年席上珍。画鼓不须催去棹，清欢难会玉堂人。
使节星驰宿卫贤，九重遥指觐天颜。三春日暖桃花浪，万里人归明月船。金谷高欢难会遇，玉京还驭恐留连。明朝彩旆烟波渺，莫惜通宵醉管弦。
丽日和风花正妍，黄堂高会四神仙。凌云擅价蓬莱客，游刅飞声天府贤。旌旆驰驱聊此日，鼎槐调爕属他年。红英趁拍莫教错，冠玉周郎正汝怜。
星车还自九天来，应是明时重选才。泽与尧言下宣室，人随汉史上春台。恩光晓日千家动，和气晴云万里开。高会莫辞同尽醉，风流北海富樽罍。
方壶贠峤海中仙，吴越溪山照画船。玉帛名王朝帝德，节旄肤使驻宾筵。恩承雨露来天上，武接鹓鸾指日边。共燕需云歌盛事，愿同文轨万斯年。
蓼萧均泽九夷同，万里将迎礼意隆。属国未瞻都护节，列城先仰使华风。清谈会觉襟无暑，痛饮何辞盏屡空。早晚回辕天上去，已应声价落辽东。
哀响震重闱，伤心薤露晞。玉颜遗宝镜，仙驭想霞衣。恨满风中树，恩深草上晖。空傅御史孝，泣血故乡归。
寿考推贤德，安荣享庆门。鹓鸿行令子，兰玉秀诸孙。谷暗风悲棘，庭空露泣萱。从今五色锦，不复照温颜。
破碎江山不足论，何时重到渭南村。一声长啸东风里，多少未归人断魂。
曾统山西十万兵，腰间宝剑血犹腥。山僧不识英雄客，俣必叨叨问姓名。
日脚烧空意欲燃，山行六月道闻蝉。自怜不及高枝上，饱汲清风不费钱。
无心曾出岫，倦翮早知还。为报长安使，休寻海上山。
突兀当空势不群，崭然头角起祥氛。毗陵自古多英傪，可信孤峰解主文。
大定山河四十秋，人心不似水长流。受恩深处宜先退，得意浓时便好休。莫待是非来入耳，从前恩爱反为雠。世间多少忠良将，服事君王不到头。
宴罢琼林酒一杯，忙忙骢马出蓬莱。黎民喜遇三春雨，猾吏愁逢二月雷。带得一天新雨露，扫开宇内旧尘埃。文昌阁上人千万，争看神明夺锦回。
碧树深林夏景凉，薰风飘竞日偏长。闲时棋局娱宾乐，忙里吟诗慰己惶。臣节栎才惟谨肃，圣明敷德化顽强。退暇狂声心犹耿，祈愿烽烟息障疆。
心法双忘犹隔妄，色尘不二尚余尘。百鸟不来春又过，不知谁是住庵人。
学道犹如守禁城，昼防六贼夜惺惺。中军主将能行令，不动干戈致太平。
不耕而食不蚕衣，物外清闲适圣时。未透祖师关棙子，也须存意著便宜。
十二时中莫住工，穷来穷去到无穷。直须洞彻无穷底，踏倒须弥第一峰。
劫数既遭离乱，我是快泎烈汉。如今正好乘时，便请一刀两段。
坐脱立亡，不若水葬。一省柴烧，二省开圹。撒手便行，不妨快畅。谁是知音，船子和尚。高风难继百千年，一曲渔歌少人唱。
船子当年返故乡，没踪迹处妙难量。真风徧寄知音者，铁笛横吹作散场。
嗟夫人之生兮，一气凝乎混茫。变而之死兮，去不知其何乡。唯懿德之在人兮，愈久而不忘。归安此室兮，其千万年无坏伤。
少年亡意学经纶，老矣空余此一身。面似髑髅头似雪，却来岩谷继前尘。
绿阴深处竹篱遮，也有红花映白花。却忆故乡卿相第，不及张三李四家。
晓来雨过槐阴润，午霁风摇麦浪寒。自愧此身徒扰扰，未知何处可偷安。
南枝北枝春事休，啼莺乳燕也含愁。朝来回首频惆怅，身过秦川最尽头。
西来几被雪霜埋，鸿雁嗷嗷莫强猜。今朝始踏商山路，高视浮云任去来。
板韵才终，鼓声三叠。人天交接，龙象回旋。祖佛家风，一时漏泄。
天地一指，万物一马。踏倒系驴橛，清风满天下，庄生亦是悠悠者。
智海无这个忌讳，要开便开，要合便合。要打便打，要喝便喝。一切智通无障碍，十方世界横该抹。灵叟灵叟，快活快活。
透得荆棘过，枯木堂中第一座。拈得笔头挥，长连床上第二机。若向个中论胜劣，得便宜是落便宜。
青春易过，白日难留。始见新年，又将一月。生死事大，人皆知之。了得生死，能有几个。拄杖子了得死生，古今日月磨礲他不得。天堂地狱龙罩他不得，六道四生留连他不得，祖师言句羁绊他不得。如师了王，自在无畏。哮吼一声，群狐屏迹。有时横按孤峰顶，铁眼铜睛不敢窥。
一法既通，万法无碍。拈起笊篱，放下布袋。
正说知见时，知见俱是心。当心即知见，知见即如今。
闰年节候晚，六月始梅蒸。一番云过一番雨，半日阴来半日晴。草鞋烂却浑闲事，苦是禅人眼不醒。
大道只在目前，要且目前难睹。欲识大道真体，今朝三月十五。
一切法无差，云门胡饼赵州茶。黄鹤楼中吹玉笛，江城五月落梅花。惭愧太原孚上座，五更闻鼓角，天晓弄琵琶。
南询诸友，踏破草鞋。绝学无为，坐消日月。凡前易脱，圣解难忘。但有纤毫，皆成渗漏。可中为道，似地击山。应物显形，如驴觑井。纵无计较，途辙已成。若论相应，转没交涉。勉诸仁者，莫错用心。各自归堂，更求何事。
富贵功名岂易量，暂休聊洗十年忙。赤城山下林泉美，退老堂中日月长。种竹几年心未厌，栽花经日手犹香。一丘寄傲真吾事，何必怀归问故乡。
千载明良不易逢，退居谁不慕高风。香留铁砚韦编上，卷在金罍玉斝中。鼇足共知曾立极，龙韬犹欲倚平戎。追锋只恐来相继，行看东山起谢公。
老去谩将书作伴，平生不喜酒为名。倦游落落忘尘事，清梦时时入化城。纵有诗骚浑漫与，回看波浪亦堪惊。赤城从阻陪高会，深自怜余不及情。
七年溪山北，颇自爱吾庐。人生真寄耳，何必赋归欤。
客欲谈世事，词锋若戈矛。我已梦为蝶，咄哉为罢休。
新晴快老读，斜日在遗编。吾非求甚解，会意即欣然。
万事休杯酒，高情谁与论。寄语问安者，谨勿过吾门。
不知月欲落，但觉衣生棱。夜深谁是伴，相对祇孤灯。
莲桥琢石跨松蹊，满院真香种木樨。欲得淡轩谈寂照，须将明水洗沉迷。云峰黯黯巴猿啸，竹岭苍苍杜宇啼。从此邦人知胜概，为师增贲此招提。
挟策自羽龄，周览南华书。茫然访道志，欲驾将焉如。朅来南华道，始识其故墟。尘迹寄委蜕，万事同蘧庐。想其为吏时，傲世乐有余。天地等毫末，轩冕同锱铢。三公礼荜户，万乘尊褐夫。去古邈已远，浇风日沦胥。得丧吓腐鼠，怒悦纷众狙。材否笑鹜雁，断续伤鹤凫。钓台已湮没，漆城称荒芜。恨不见斯人，逍遥与之俱。还淳以反朴，抚俗归黄虞。神交付恍惚，日暮犹踌躇。
晓促零口征，晚留华清宿。弥月倦纷埃，晞取码莲汤浴。夜雨闹庭梧，漏长秋睡足。平明径欲西，霁色开林麓。遂作朝元游，聊放千里目。嵯峨北来横，渭水东转曲。坡田散牛羊，沙岸翔凫鹜。爽气袭衣裘，青烟生井屋。忆昔唐天子，承天溺爱欲。翠辇拂行云，钩陈裹幽谷。遗址今尚存，缭垣半颓覆。玉像暗真僊，石槽标饮鹿。羯鼓寂无声，连理空余木。长生岂难求，有道书丹箓。泪未忘马嵬，恨已悲金粟。往事寄冥冥，芳草依然绿。
梁王宴罢下瑶台，窄窄红靴步雪来。恰似阳春三月暮，杨花飞处牡丹开。
桓桓忠愍公，决策动天意。际会武烈王，乘桥亲总辔。登城建黄屋，戎狄先夺气。三军白光彩，壮士思敌忾。明星欻坠地，百万可俱殪。天王体不杀，指日明大义。到今犬羊心，之死靡携贰。
李侯江南英，身老自藏器。读书尽百纸，落笔必千字。况兼熊豹姿，特负纵横志。凄其望高躅，异世犹一致。大名国北门，自昔雄元帅。名贤慎柬拔，荐引必同类。操持纪纲地，实藉循良吏。要成百炼刚，小大须历试。
将略兵机断若神，济时须仗老成人。指挥自事囊中智，谋议谁参幕府官。已喜雄威存楚越，更有余策取绥银。明年此去登黄阁，要使恩沾万国春。
淋漓戏墨堕毫端，雨湿溪山作小寒。家在严陵滩上住，风烟不是梦中看。
故乡深落落霞边，雁断鱼沉二十年。写尽彩牋无寄处，洞庭湖水阔于天。
春闺晓起泪痕多，倦理青丝髪一窝。十八云鬟梳掠过，更将鸳镜照秋波。
侍女新倾盥水汤，轻装雪腕立牙床。都将隔宿残脂粉，洗在金盆彻底香。
红绫拭镜照窗纱，画就双眉八字斜。莲步轻移何处去，阶前笑折石榴花。
薫风无路入珠帘，三尺冰绡怕汗黏。低唤小鬟推绣户，双弯自濯玉纤纤。
天资忠义恶嚣华，贵不骄矜富不奢。忧国焦心谁别马，爱人忘己特埋蛇。封潘名易夷齐比，相楚功难禹稷加。寂寂阴灵何所在，庙门空掩夕阳斜。
同寅惊胆落，骂贼风飕飕。君父纲维重，华彝道不侔。魂随金刃遶，血溅越江流。原隰裒然处，余杭涕泣求。
淡云晓葱茏，野水清可揭。山明草木秀，使里见琐细。人闲境愈静，地暖春先逝。桃李已青枝，落花空覆砌。凉风稍可爱，习习来衣袂。赤日虽未苦，炎炎逼裘毳。道人疑有道，襟裳弊。晨斋爨无烟，含糗聊卒岁。空阶指荜拨，破屋缘薜荔。拄杖挑笋蕨，折柳樊兰蕙。居夷信何陋，即此可遁世。敢师浴乎沂，不数山阴禊。人生行乐耳，四海皆兄弟。何必怀故乡，吾驾随所税。
草木异所禀，甘苦分炎凉。人参独中和，群药敢雁行。虽微瞑眩力，颇著难老方。譬之古循吏，有益初无伤。安神补五脏，自使精魄强。罗浮仙者居，灵质不自藏。移根植膏壤，桠叶粲以长。东南虽异产，辽海谁能航。誓将北归日，从我涉汉湘。种之眉山阴，得与伯仲尝。
春槃撷新芽，秋篚得红实。霜根醸我醪，色味两奇绝。老人鬓已丝，处子何由得。早佩斯人言，百岁真瞬息。今我幸未衰，妙药况咫尺。食前得珍蔬，新醸扫故疾。瘴海风土恶，地气侵腰膝。玄鬓或伛偻，襁褓颜已墨。西河安可冀，北归愿如昔。区区摘苍耳，麤陋非所敌。
黄门昔万机，下士勤握沐。今已与世疏，雅志追沂浴。丹田有宿火，如比阳来复。辘轳自转水，离坎俱实腹。谪居使事乏，惟喜薪水足。时濯西风尘，一寓归鸿目。勿惊髀肉少，衣褐真怀玉。明镜虽无垢，新苗良待沃。雨余餐岩岫，露重膏松竹。更观云入山，心与境同熟。珍重耆城言，妙解何须读。洁香非外求，清净常返瞩。物初信可游，傥来非所卜。益师庄叟言，养生贵缘督。
霜风连日恶，霜月连夜苦。青灯寒无光，翳翳昏复吐。念我手足爱，相望若秦楚。两兄寄阳羡，耕稼事农圃。箪瓢有余乐，菽水未为窭。两兄客颍川，耿耿怀去鲁。近闻营菟裘，稍亦葺环堵。有弟虽咫尺，相逢犹龃龉。黄湾隔小海，孤岭度大庾。今年厄陈蔡，夫子嗟兕虎。惟我二兄弟，颇亦尝险阻。忆昔居大梁，共结慈明侣。晨窗惟六人，夜榻到三鼓。岂知聚散事，翻手如云雨。我今处海南，日与渔樵伍。黄茅蔽涧谷，白雾昏庭宇。风高翔鸱枭，月黑号鼯鼠。舟居杂蛮蜑，卉服半夷虏。下床但药饵，遣瘴烦樽俎。何须鸢堕时，方念平联系语。
人皆有离别，我别不忍道。惟应付梦幻，事已共一笑。忆昔与仲别，秦淮汇秋潦。相望一叶舟，目断飞鸿杳。伯兄阳羡来，万里逾烟峤。未温白鹤席，已饯罗浮晓。江边空忍泪，我亦肝肠绕。崎岖七年中，云海用浩渺。岂知羌村晚，惊拜杜陵老。干戈虽事异，欢喜动夷獠。山川旧凄惨，云物今清好。不似玄都桃，秋风不堪扫。
信马来并州，并州在何许。太行如登天，憔悴欲谁语。青衫百僚底，屏气不敢吐。谓当哭途穷，何但折腰膂。忽逢元紫芝，仰视得眉宇。敢论通家旧，窃欲比文举。使君况不凡，高论倾肺腑。能容丞掾醉，不问车茵污。念我丘壑人，老矣事簪组。端如赴缧囚，坐受狱吏侮。感公怀抱开，一笑忘羁旅。虽知抱关恶，未忍赋归去。相从仅满岁，公已歌杕杜。秋风忽零乱，吹尽西山雨。定应摧行色，不遣车轮阻。天街早飞鞚，鹓喈喈看接武。青云岂难到，少展垂天羽。区区亦自怜，从此归农圃。
秋阳六十日，闵闵岁可惧。原田龟坼块，城市尘没屦。谁欤悲若人，活彼于旦暮。精禋发仁恻，诚意辄上诉。神山閟灵湫，水旱天所付。潜虬嬾废职，暴虎往鬬怒。抑无东海冤，又岂桑羊蠹。天心自响答，民语酌道路。嗟予生理拙，饥饱共农圃。披衣夜不眠，听此簷间语。沉疴忽去体，黄壤流膏乳。少宽县令责，尽复南亩故。呼儿酌我酒，欲写无佳句。聊同千里谣，非公谁与哺。
吾君如汤仁，常为无灾惧。一夫恐不获，贸贸悲辑屦。二斗东南忧，诏书走晨暮。陈陈发囷廪，粒食不待诉。知公经纶手，故以民社付。汪然叔度陂，不见伟节怒。德星所临次，民瘼消朽蠹。祝祠往无愧，飞雨来半路。耕犁及二麦，浸灌休老圃。何人执笔书，为瑞非虚语。应言颍川凤，未要猫相乳。益欣狱讼少，三尺略细故。丞掾从歌呼，讴谣入章句。谢公未赋归，赤子犹待哺。
江湖半此生，老去徒见画。看山眼已足，涉险梦犹怕。老燕久黄壤，遗墨独未化。胸中有丘壑，故遣意匠写。会逢知音人，契此笔端话。故山当早归，谁是知津者。
恨无阿堵君，一区今尚欠。且谋蔽风雨，拔草聊自苫。低深人易安，俭陋鬼不瞰。宁辞力少劳，还视家无甔。从来生理拙，况此岁屡歉。故将箪瓢心，聊作粱肉砭。堂前有甘井，汲取良未厌。堂后有药苗，一饱亦可暂。胡为不欢乐，何事贫忧谄。作诗置座右，勿使斯言玷。
快哉楚王风，庶人安得共。西陂浩无价，不计吾侪用。永日不可暮，穷居厌尘哄。出门有佳诣，咫尺窥潭洞。危楼俯木杪，大厦森高栋。户牖交梧楸，蒲荷接苹葑。闲持枕簟往，遽起江湖梦。醒然凉肺肝，习习吹衣动。世间贱易得，清风谁与重。劳生不自觉，至乐那容众。北窗与君享，世网念少纵。肉食固肥甘，轻尘没飞鞚。
谢公志东山，杖屦未冠盖。兴成江湖游，意落轩冕外。阴阴耸百木，浏浏鸣溪濑。拏舟破菰荷，寻径穿萧艾。新亭水心见，倒影飞虹背。青山忽入坐，境与今意会。公诗如干将，游刃天宇大。西湖真小鲜，殊未供刀鲙。云烟日相劘，媚妩分晴霭。妙语泻琼瑰，化工应有待。
去乡三十年，梦寐犹西土。阨穷未能归，谅亦君子固。结庐箕颍间，绝意为霖雨。聊清一室地，仅作跏趺处。迩来又谢客，不待羹轹金。西斋旧翳密，日宴窗先暮。东轩得爽嵦，真作禅侣住。陶潜采菊时，尚复有真趣。公今观此心，湛然忘客主。坐了一大缘，固已遗能所。
二豪以诗鸣，优劣孰敢分。纵横阅万卷，何忧备三邻。终年发揣摩，秀句吐阳春。谁云不菑畬，安取三百囷。汝颍素多奇，世不乏孙陈。著书效潜夫，奏赋嗤陵云。哀时无祁奚，丹书谁为焚。傥令试一割，晋盗当奔秦。德业閟不耀，天欲昌其身。定交乃余求，不贵白发新。从此杖屦数，为子扫榻尘。高谈看亹亹，挥麈落纷纷。
逝水不可复，百年行中分。自嗟齿髪故，晚境桑榆邻。节物谩消长，枯荄不知春。轩裳叹鸡肋，雀鼠盗廪囷。学艺晚愈拙，弹冠力难陈。澹然忘出处，任此无心云。世路羊肠险，恐遭象齿焚。何如老山泽，憔悴非逃秦。嵩少幸咫尺，云泉许容身。平生余嗜好，舍旧当谋新。安心本无法，妙理契析尘。优哉真卒岁，岂复悦华纷。
胸中朝市远，何必择所居。门无结驷客，山林入吾庐。西洛有君子，筑室城之隅。种松在庭户，志与渊明俱。朝挹西山爽，暮寻南涧娱。霜中鹤骨瘦，雨夜龙髯疏。主人应相似，节抱陵云孤。不知寒暑迁，肯徇世俗趋。昔称水南北，去曳侯门裾。能伴松菊老，固知泾渭殊。我恨营口腹，敛板惭妻孥。三迳未能归，高卧子不如。青衫满尘土，何时返樵渔。未用北山移，我来只须臾。
巨君窃汉玺，如取鸿毛轻。孟德老且死，不见奸业成。乃知朝无人，谁惮百公卿。一夫能仗节，介然屹长城。忠义国所托，安危与之并。吾于文举见，坐折奸邪萌。谁能搏猛虎，乃用尺箠婴。义气横宇宙，不烦尺寸兵。悲哉天所坏，一木难扶倾。枭鸾不两立，夫子安得生。中原竟分裂，三姓鼎足争。当知千载后，高名独峥嵘。使君定不凡，论友古豪英。作堂追余烈，岂祇求空名。废卷屡叹息，孤忠谁发明。玉石痛俱烬，鲸鲵脱诛烹。嗟余志谬懦，怒髪犹冲缨。九原不可作，涕泪徒纵横。
出门无所之，怀刺名欲灭。要求我辈人，庶缓礼法设。城南有胜士，块坐方禅悦。不嫌来往频，相对餐毡雪。
我非淳于狂，君勿怖烛灭。时能啜少醴，谁为穆生设。明窗坐弈棋，聊以寄怡悦。胜固无所争，败亦何足雪。
猗欤丞相园，中有岁寒根。千夫屹冠剑，坐阅云来孙。当年拥节旄，雅志在淇园。瑯玕映城郭，琴筑鸣潺湲。春笋半出林，横鞭争触藩。坐陵霜雪气，高压桃李繁。年来王子猷，来乘刺史轩。请分一亩阴，自访三家村。赋诗属公考，益遣交情敦。一雨饱生意，莫嫌池水浑。
我公经纶手，胡为试盘根。忠言与嘉绩，有后期臧孙。胸中五千卷，三岁不窥园。种德如川增，源深自潺湲。遽辞承明庐，出备诸侯藩。仁风被草木，已觉棠阴繁。此君况手植，伴公读书轩。未须劳越吟，寓目聊江村。群豪争吐奇，和诗相劝敦。愧无峥嵘句，往继火陆浑。
伯祖昔为郎，出乘使者轓。德星照东蜀，遗爱及后昆。登车问民瘼，手拊创痍痕。遂使吾蜀人，不知狱吏尊。迢迢六十年，乃复见曾孙。曾孙早读书，待诏金马门。一选文昌省，骎骎西掖垣。凛然七尺躯，云梦不足吞。乃居严徐间，臿齿吐吻唇。青云岂不愿，局促畏短辕。收拾五车书，归扫西山坟。平生有家学，舍鱼取熊蹯。况兹甘棠俗，尚怀挟纩恩。上以慰慈母，一笑请平反。下以慰父老，俯不怍九原。更酌老翁水，我为歃此言。
柴门似郊居，烟草碧萋蒨。君能慰幽独，数面情已眷。山雨洗茅屋，耳目清如浣。凭君发妙语，笔有书万卷。
杜陵有佳句，久旱雨亦好。从教怨行旅，颇觉慰父老。我似广文贫，饱食平生少。忍饥山泽儒，未易窥三岛。
能琴何必弦，便晓琴中趣。学道何所得，知迷即真悟。尝观指非月，要似足忘屦。归吾无所归，兹焉定归处。
吾庐不知暑，心闲自清凉。醉乡岂难入，不假陶令觞。白发我摧朽，青云子轩昂。溪山会先往，簪组未汝忘。
君家寓城市，乃有山林观。高高复下下，卜筑殊未阑。昨夜三尺雪，闭门学袁安。且欣麦陇足，未怕红梅残。谁怜属国苏，取毡卧自餐。欲寻鸟道往，反畏屐齿难。凛凛谿边竹，倚空争岁寒。俨如十九夫，玉山方总干。悲风动骚屑，伴我长铗弹。布衾冷如水，敢效无鱼叹。
吾闻颜氏子，箪瓢欢有余。不知外慕乐，服膺在诗书。君看轩冕荣，其辱与之俱。斯由岂不遂，上蔡曾弗如。倚伏无已时，循环共一涂。贤愚但相笑，莫知改前车。嗟我晚闻道，一官真蘧庐。得之不为喜，失之分所无。尘垢未忘扫，冰炭久已除。萧然百忧释，梦觉两于于。江南有高士，以乐名其居。嗜不同众好，德则良不孤。磨铅事简策，校雠独勤劬。持此返退藏，不愿拾紫朱。黄卷有晤语，舍兹无与娱。安得乘扁舟，访君在五湖。
达人无畛畦，从仕聊尔耳。言辞将军幕，去作仓庾氏。君怀著云梦，尚有恢恢地。眷此亦鸿毛，何足为轩轾。相君泽未远，风流王谢比。满床簪笏闲，乃见山林士。嗟余南亩人，投老坐关市。萧然见眉宇，真足忘浆餽。平生南阳馆，市骏得千里。帐中三千客，不数曳珠履。要知磊落人，臭味同兰茝。翻然若鸿鹄，飞去今无几。我行抽手板，亦复还耒耜。安能久俛首，自困刀笔吏。
帝子闵下士，狩临千柱宫。来如月照夜，去若电扫空。馨香荐明德，降嘏初无穷。灵光每下烛，陋彼斋房中。大道含一气，地天本相通。精诚贯白日，阊阖来清风。俾尔仁寿域，不宰造物功。眷言苹藻微，报施良已丰。
恸哭悲素秋，言登北山脚。昏埃迷沪岭，疲马战荦确。岁月苦易得，俯仰成今昨。山雨坏古道，耕舂演示变谿壑。飞妖虽已息，空穟那堪获。农夫抱耒叹，四顾泪雨落。
霜余木叶脱，浩荡风千里。簸摇茅屋下，布被冷如水。吾侪贫亦巧，纸帐陋纨绮。柴门任轩吼，晓梦方清美。墙东新凿牖，朝阳催我起。安眠愧耕者，陇月射牛耳。
午椀不能寐，床头井百尺。辘轳下长绠，铿响鸣山骨。分甘遍邻社，甚旱犹湍碧。烹茶沸小鼎，自拨寒灰白。默默谁与语，扣门惟木客。坐念鲁两生，壁间有陈迹。
默李吾所畏，文字班马流。空斋锁长夜，尺渎横吞舟。谁令效方朔，顾盼侏儒羞。不如谈天李，高论隘九州。能为齐谐语，自许监河侯。浮沈闾里间，与世真无求。
居闲本可乐，闲久复难度。此心苟无著，永日未易暮。平生有习气，但对黄卷语。诗书与博弈，等是忘闲具。不如观此心，安用徒劳苦。湛然返灵源，当求无所住。
蒙澒山顶云，欲雨昼昏黑。似闻田父喜，茅舍有点滴。今年秋有蜚，不敢艺两麦。天公犹见怜，一犁应不惜。我虽厌泥泞，与尔同休戚。诜诜有遗种，更望雪三尺。
毡裘御霜风，从人笑胡服。长斋似浮屠，逾月不知肉。东邻有病媪，髪白垂鹳鹄。拥灶坐无衣，何曾饱脱粟。哀哉天民穷，寿考非其福。同此覆载间，我生良已足。
山月半轮出，寒光射天明。微云扫何处，万籁沉无声。褰衣步东岭，仿佛游化城。下视寰宇间，醯鸡等营营。余幼好奇服，簪组鸿毛轻。羽人傥招我，携手云间行。
我如支离人，自负百钧趋。羊肠路九折，伛偻才半途。道逢任夫子，忽焉巾柴车。问君当何之，驾言返旧庐。息肩子有日，我愧今不如。嗟哉妻孥累，口腹亦见驱。一堕世网中，局促辕下驹。秋风送鸿鹄，万里翔天衢。蓬瀛岂难到，定笑山泽癯。那知羁旅怀，扁舟梦江湖。行当投劾去，暮景收桑榆。愿回结驷驾，时过原生居。
何人溃溪流，忽作瓴建屋。不知几鱼虾，生毙此枯渎。纤纤跃泥沙，濡沫曾不足。虽求升斗活，终困蝼蚁毒。眷余二三子，行春访修行。危桥得小憩，涸鲋哀穷蹙。汲井叩邻里，捐金劝僮仆。好生人所欣，稚子助擥掬。要令徙窟宅，终免愧口腹。瓶罂得千尾，不满百钱赎。勿轻其微细，有如异草木。蚁蜂杂君臣，蜗角载蛮触。君看长平战，一举百万覆。扰扰大块中，巨细同倚伏。达人齐万物，愚士蔽一曲。慎勿废此言，小惠何足录。
所愿非富贵，甘苦同友于。长衾与大枕，共寝从悬弧。尔来万里别，南北如囚拘。一夫苟不获，仁圣惟予辜。而我三兄弟，飘泊海与湖。
纷纷月挂树，征人念行路。行路何茫茫，谁为供屝屦。努力治芜秽，公归定非暮。东门会祖道，叹息两疏傅。涤器当自今，归欤不愆素。
碌碌抱关好，孰为贤与愚。休歌紫芝曲，且和南郭竽。达人齐万物，轩冕等块苏。
神仙何渺茫，羽人想丹丘。读书悼无成，卖剑行买牛。眷此三万轴，传家无邺侯。
折腰为五斗，强言筦库职。譬如弹随珠，徒丧竟何得。坐咏渊明篇，令人有愧色。
论交逮蓬荜，此道久寥邈。君侯廊庙人，顾我何数数。夜光忽暗投，按剑惊卓荦。
自分麋鹿姿，食薇山之阿。不意设罗门，屡辱结驷过。清谈脱麈尾，奈此落月何。
仕宦才百日，邴公有余懽。君今吏一邑，萧然怀抱安。回翔云间翮，退学鸿在磐。
簪组实外物，去来无愠喜。君看失马翁，倚伏寄妙理。顾我不亡存，斯言定非绮。
嗟余幼好奇，乘桴蹈南海。远游信虽美，惊梦今犹每。一饱类邯郸，苦乐何足骇。
居闲得三益，诗社毕此生。君才浩无际，可畏银河倾。孤军犯大敌，半夜壁屡惊。
君有中山好，严风雕塞草。日月遽如许，相从恨不早。当呼伯雅君，看子玉山倒。
春风回东皋，春雨湿田舍。芒鞋问修竹，小圃条疏柘。史侯得此趣，十年官早谢。定知猿鹤怨，衣绣空行夜。世无摩诘手，谁见辋川画。且复浮沉游，款段聊叱咤。
一生拙自谋，老去复谁谏。二年此流落，汝岂宜仕宦。三黜固不辞，难堪妻妾讪。四海将安归，面垢风裂骨骭。五鼎不愿食，诚言岂容赝。六韬素无奇，破敌未有间。七十古所稀，田园当早办。八骏方并驱，瑶池朝与宴。九牛亡一毛，安用蓬蒿鷃。十室请老焉，佩弦吾敢慢。
我生三十余，忧患恰半生。飘零万里外，偶存三弟兄。去去复远别，朔风催客征。相看各华髪，岂免儿女情。五载卧箕颍，分甘一廛氓。嗟哉生理拙，口腹不解营。各逐升斗仕，弹冠愧渊明。谁知三径荒，聊代十亩耕。我政牛马走，君乃簿书婴。壮心已灰槁，焦芽不复萌。庄舄偶怀越，嗣宗求步兵。行藏本无意，簪组鸿毛轻。脱去西风尘，江山照人清。扁舟五湖月，千里为莼羹。行著下下考，愿辞赫赫名。青衫旁吏，时哉那可争。
君诗如芝兰，君操如松竹。宁当食舍鱼，坐待熊蹯熟。申商掩仁义，已作高阁束。长吟失憔悴，短缀谢烦促。自然四壁空，惟有三冬足。我怀嵩少游，已办巾一幅。愿言山中友，先登惟子独。须烦悬河辩，令我千兔秃。归来诗满囊，大胜富润屋。穷通有定分，凫胫悲所续。一醉盘溪堂，自取君诗读。
扬雄无儋石，而有宅一区。陶令官可弃，未免爱吾庐。古来贤达士，忘世未忘躯。岂知美恶间，共尽同籧篨。平生李居士，挈携四壁无。常有好颜色，直缘身世疏。前年家城东，一椽为有余。今年家城西，隐几犹昔吾。此生正如此，梦觉两徐徐。曾何置欣戚，舍旧新是图。吾侪真小人，问讯填里闾。聊为盘溪喜，德邻良不孤。益知水竹深，中有山泽癯。虽非三宿桑，且学壶公壶。
飞流半山来，忽作长剑倚。吾知有奇境，何畏虎尾履。郎官初得名，山川虽信美。谁能此岩居，暂寓非终止。吾侪世外缘，壮心殊不已。每讥怀与安，同是非夫耻。忍饥啖藜藿，且博一笑喜。更寻云外人，安得助薪水。伶俜穿鸟道，窈窕下涧底。路述烟草合，欲往不得跬。登楼亡其梯，航海失一苇。仰观二三子，脚下云埃起。山灵若相戏，危石折屐齿。忧我不再来，遗恨丘壑里。借君谈天口，骇我未闻耳。秋高山更奇，后会志益伟。扪萝贵先登，噬脐无效此。与君控扶摇，赤脚踏清泚。
峥嵘两山门，共挹一水秀。滩声千鼓鼙，石壁万龛宝。何人植翠柏，幽径出尘囿。金银佛寺古，夜籁笙竽奏。僧稀梵呗少，石险松竹瘦。惟当效乐天，早晚弃冠绶。
我生江海上，性与鱼鸟逸。端来入世网，竟坐形骸役。此心本洞然，六月遭怵迫。常恐忘迹熟，主人不胜客。道人偶相逢，宿契类畴昔。巉岩秀眉目，灰槁心木石。语我学道难，吾徒犹不力。纷华久风靡，外慕失阃域。卑之毋高论，遣去身外物。未能忘饥寒，衣布饭疏粝。此语君自味，至道在咫尺。阅人吾虽多，子独无荆棘。送行聊过谿，共蹑登山屐。
出处事莫并，昔谙今则疏。一从畏车冕，意遂甘泥涂。种髪日就白，衰颜宁再朱。壮心空万里，老病寄一区。故人来蓬海，过门问樵苏。平生诗酒豪，醉倒扶吴姝。忆昨试京兆，笑谈鼠盗无。鸡牛本同割，刀几无精粗。去去南阳野，何以为君娱。三年方赤地，政成少踟蹰。古为贤守多，方略想可图。民言或有酌，近数崔大夫。惜哉事大谬，谁为焚丹书。
我老不自爱，几时真罢休。浮沈闾里间，漫效马少游。年来五十化，逝水无停流。胸中粗已了，浩荡欲没鸥。渊明我同生，共尽当一丘。试筑小斜川，佳名偶相俦。亦称辛丑岁，与公更倡酬。当时二三友，得如友不。赋诗俱不地，疑有湛辈忧。聊将桃李句，琼瑰副吾求。
边城无一娱，孰云从军乐。惟有退食间，柴门可罗雀。念我江湖人，久不负渔樵约。安得漫浪游，时解冠带缚。令尹我辈人，孤标寡然诺。晚逢任参军，诗思涌泉落。裹饭从子来，隐几访南郭。庶结三友懽，一笑忘杯酌。西溪渌已涨，渚柳风交错。目断君不来，孤鸿没山脚。
群芳争春风，百态工妩媚。毛嫱与西施，未易笑倚市。岂如空山兰，静默羞自致。幽香不可寻，独秀繁露坠。高情谢簪组，遁世汉绮季。端来从子游，定觉同伏味。岑卫星绝俗，厌贫聊试吏。官曹冷如水，终日学奇字。未能三径归，故作九畹艺。后来当勿剪，伴我司庾氏。
豫章生而奇，蔚有千寻志。柯为直见伐，根中万乘器。自贻斧斤厄，信坐文章累。不如樗与栎，生理默自遂。荣枯同蒿艾，老死徒弃置。我愿处不材，一官隐官市。岂知夏畦劳，乃负渊明愧。却羡任公子，萧然居畏垒。弹冠聊尔尔，颇似漆园吏。官居接农舍，稼穑云靡靡。放衙日亭午，吏散饱春睡。此语慎勿出，请为仓庾氏。
平生粗知田，疆理南复东。常祈五日雨，未厌十日风。纷纷秀莨莠，恐害嘉谷丛。芟夷绝根本，肃杀先秋冬。坐获箱筥收，庶几粢盛供。一饭食我力，愿与农夫同。
芃芃稼连云，老少纷在场。禾稼已困雨，秔稌亦没秧。计穷走群望，敢爱牛与羊。可怜拾麦人，不惮道路长。号呼泥水中，滞穗收残黄。对之怀抱恶，宁忍自举觞。
重阴自凝结，雨脚方四罗。悬知茅屋下，宁有襦袴歌。终年望一麦，此地心今蹉跎。平畴乱蛙蛤，原隰长薜莎。哀哉南亩人，休戚均尔多。朝阳何时出，赫赫散滞疴。
县官真爱民，使者交农径。课吏有殿最，期使田野净。苍苍岂远人，祸福依民听。欲知丰年报，常鉴德业盛。近闻河湟复，羽书获万姓。吾无矢石功，甘此夏畦病。
十年资章甫，人弃我亦闲。得从长沮游，时把严陵竿。本非厌作吏，未忍违故山。朝来行西畴，果腹惟三餐。信哉负郭美，五斗何足干。长为田舍翁，所乐非所叹。
元戎度量大，六二坤直方。好士常仄席，疾恶如探汤。威名在夷虏，功烈纪太常。臧孙自有后，何必谏如棠。
承明用儒将，那知有程李。坐制犬羊群，泥封一丸耳。平生晋公子，从者皆国士。谁为彀中游，狐赵何难拟。
闻公卜菟裘，欲访有鱼稻。彩衣归林下，池塘共春草。贤者享三乐，世俗未易道。但恐东山心，上意还不报。
我生良多难，已安悬磬室。端来强敛板，诡词学造膝。枯荄那复春，羸兵敢借一。振履独商歌，知音赖师乙。
与君期岁寒，穷坚老当壮。相从茅茨下，不羡凌烟上。仲由志亦陋，伤哉生无养。岂知众所忧，箪瓢有佳况。
三士从公归，浩然志已谐。嗟余哭穷途，命也与时乖。落日惨关树，凄风生庭槐。杖藜空徙倚，抱此难吐怀。
士贵得所托，结根悲兔丝。长松在万仞，岂为寒暑移。道义倘可弃，投归吾不辞。区区寡所合，知我殆非私。
我营潩水居，晏子近市隘。闻公欲卜邻，会筑于门大。暂为苍生留，行作归途戒。从此敢言交，纻衣仍缟带。
并门逢恶岁，寂寞如在陈。况我官独冷，对客寒无茵。谋生求二顷，荜门安贱贫。明时非自弃，愿作畎亩臣。
先君昔论交，士为天下服。同升顾周行，岁晚逢吏部。俱怀丘明耻，共弃夫子恶。君方汗血驹，早就凌梦乡赋。千里不难到，乃愿伯乐顾。怀谒来中山，自许相如慕。荆州一得见，意已轻万户。我时望膺门，通达愧文举。顾兹豪杰人，骥尾失早附。蹉跎二十年，尘满幷州路。班荆话畴昔，堕泪髪垂素。中郎真有子，尽以功名付。文章盖余事，刚茹柔不吐。聊从两油幕，谩借将军筯。笑谈出羽檄，横槊纵奇句。吾闻明天子，赫赫张治具。网罗到岩穴，况子籍其誉。镌功燕然山，行有千载遇。岂宜山谷中，尚使骐骥骛。请缓三迳归，执笔太史柱。
承平绝羽书，盛德戢武威。将臣归宿卫，礼乐班王畿。君侯褒鄂裔，汗血余光辉。马上谈诗笔，笑学孙吴非。往年缀内朝，缓带临戎机。驾言樽俎间，已觉枹鼓稀。我卜颍水居，里社得所依。方惩赤丸俗，遽赋杕杜归。归朝侍玉辇，络马黄金羁。封侯自有骨，坐看择肉飞。
予昔少年日，气盖闾里侠。自言似剧孟，扣门知缓急。千金已散尽，白首空四壁。烈士叹暮年，老骥悲伏枥。富贵比浮云，妻孥真敝屣。世事如余何，禅心久空寂。世间出世间，此道无两得。故应入枯槁，习气要除拂。丈夫生死易，趋舍志匪石。当为师子吼，佛法无南北。
是身如传舍，富贵同过客。齿髪日夜衰，职业道德哉卵投石。幽人卧林下，沆瀣餐竟夕。应笑兰亭游，回头已陈迹。
神仙岂无路，试访武陵客。天河尚可到，归验支机石。世人耳目隘，露槿那知夕。同趋桃李蹊，肯践商颜迹。
异时公子贵，珠履三千客。人生一饭饱，安用家万石。百年过隙尔，朝不及谋夕。吾驾当早回，覆车岂无迹。
弹冠初为米，挂冠不待稔。人言学陶生，此举安能尽。陶生物表人，世网那得窘。邈如孤凤凰，翱翔天际岭。聊应寓诗酒，不在朱弦韵。曾韩轻轩冕，雅意妙无畛。远寻柴桑游，时遣醉帽陨。陟世憎傥来，归耕犹有准。糟床得佳友，曲糵粗可信。摄衣请从之，嗟我独后警。
先师诏后人，学优仕有余。治身犹农功，勤惰报亦如。公子生华屋，翛然山泽癯。胸中一丘壑，结髪谈诗书。闲平风流在，自与常人殊。清华通帝籍，簪受辉里闾。我独求试吏，十室聊卷舒。未起青云心，且与黄卷娱。淮壖留荐饥，待子活焦枯。前贤迹相踵，咏歌载西湖。麦秋未可期，往哺当勤劬。作诗聊祖道，请以书邻虚。
昔直承明庐，谁似先生早。前无雒洛人，后笑冯唐老。机云谩声价，班马空词藻。岂知渊源来，尚觉河汉小。斯文叹未坠，妙意付幽讨。言乘刺史藩，曾视金銮草。飘然香案仙，宜著蓬莱岛。未忘经济心，甘为穷鬼笑。手援沟壑危，自上蠲赋表。不知古襦袴，能活几枯槁。端如德星临，民瘼一驱扫。方安龚遂政，远赋阳城考。越吟念庄舄，赠策嗟秦绕。江湖计不疏，经史心未了。但收王车归，三径不足道。平生林泉志，久矣轩裳藐。远同谢安石，乐比东山好。苍生独未买，政坐功名扰。汉庭求诸儒，慨想前辈少。不用叹周南，亟闻宣室召。
丈夫志四方，弹冠苦不早。终童来请缨，贾谊试三表。二子俱弱冠，功名满怀抱。要非江湖士，未易语枯槁。君年逾三十，闭门事幽讨。父兄逼从仕，揽辔方稍稍。久安田舍乐，宁坐元龙笑。白髪始为郎，定似冯唐老。效官曲糵间，区区营一饱。虽知浆馈薄，要使人无保。淮蔡山川类，民淳足鱼稻。作诗慰所思，梦绕池塘草。
岑崟蔽日月，左右信艰哉。万壑共驰骛，百谷争往来。鹰隼既厉翼，蛟龙亦曝腮。崩壁迭枕卧，崭石屡盘回。伏波未能凿，楼船不敢开。百年积流水，千岁生青苔。行行讵半景，余马以长怀。南方天炎火，魂兮可归来。
百川赴东海，如走万国朝。横岫列嵩岱，众山失岧峣。吾道岂不尊，凛然干云霄。斯文有盟主，坐制狂澜漂。天实相我公，高卧不知招。手持文章柄，烂若北斗标。末学病多歧，寝令世俗浇。申商日充塞，仁义愈寂寥。造物真有意，俾公以后凋。群邪终放郑，正始会闻韵。过也匪私祝，彼苍自昭昭。后生方有托，未用忧箪瓢。
沟渎嗟寻常，固为吞舟厄。风无九万里，焉载垂天翼。老人卧箕颍，初非厌簪绂。时哉莫吾容，道大俗隘迫。虎兕歌旷野，鸾凤栖枳棘。苍生谩怅望，吾道何欣戚。卜筑殆将隐，门无翟公客。高踪蹑巢由，援手谢卨稷。我观造物意，申甫为时出。未应兹伟人，独不裨衮职。功名世所趋，富贵亦过隙。岂知难老福，天以寿有德。亭亭南涧松，不羡栋梁索。方兹阅寒暑，宁欲顾匠石。世间出世间，此得无两得。回首承明庐，摩挲看铜狄。
鬰鬰涧底松，千年养奇干。盘根入窈窕，翠盖摩霄汉。岩深饱霜雪，路绝窥轮奂。空回牛刀手，屡发匠石叹。物生非不逢，得天地所赞。虽微栋梁求，幸免斤斧难。我公庙堂人，端委四夷惮。岂惟福苍生，高风激贪懦。云何卧箕颍，当宁方宵旰。吾道久寂寥，贤愚良未判。汗颜一如既往血指，袖手宁坐看。卷怀霖雨心，警策露电观。形神妙自契，眉目光璀璨。长松信可倚，柯叶四时贯。东风漫滋荣，寒雨徒零乱。何异楚灵椿，春秋安可算。
物居覆载间，阴阳为盛衰。我观众草木，春风不相遗。春风暂能荣，还有摇落时。区区诿消长，岁月胡能支。世人如草木，世态岂异兹。扰扰方寸中，坐受宠辱移。昼锦方自眩，饮水谁汝知。可怜千金躯，坐困毫与厘。大哉孔孟志，夫子真能师。浩然刚在气，直养充四维。贫富未易动，寒暑何从窥。塞马无倚伏，昭琴谢成亏。还观傥来物，造物戏小儿。臞仙事吐纳，阅世犹有之。至人不导引，眉寿何复疑。惟应广成子，当与此心期。
吴山翠如蓝，越水碧如铜。山川吐奇秀，儒释俱争锋。接迹有禅老，提纲古宗风。其余将诗律，岛可不足攻。我久客尘土，虽穷诗未工。要知笔砚废，似缺山水供。上人三吴来，句法乃有从。老潜已黄壤，弟子传清雄。益复访云水，高情谢樊笼。试草北山移，为我招琴聪。
吾蜀士尚气，凭陵以相高。傥无胜己友，便绝平生交。诗书将吾军，道艺恃所操。宁甘毙百战，讵肯挫一毫。气俗未易改，波澜到方袍。世鹏此其流，何止事风骚。我观浮屠法，成佛须我曹。荣枯寄梦幻，生死真鸿毛。恨子太孤直，崭然出蓬蒿。须防斤斧厄，且为声名逃。空山人迹少，晏坐狐貍嗥。三年再见子，庶其免风涛。
微雨止复作，柴门蓬蒿积。城隅得幽迳，违淖洷蹑屐。吾邑有君子，官居似禅寂。惟闻弦歌声，不见愠喜色。公庭绝笞箠，东阁乱书帙。萧然拂尘榻，容我不速客。清风扫烦溽，浅沼弄寒碧。小饮起纵棹，荷翻珠的皪。我本江湖人，久负云役。钓竿未入手，越吟同庄舄。君行赋杕杜，我分安蓬荜。他时剡溪船，永谢言游室。
节物自催迫，意闲欢有余。驾言二三子，往寻隐者居。城隅有乔木，人言于公闾。当时乞身归，买田将结庐。悲哉丝竹地，今为狐兔墟。野色映修竹，清溪数游鱼。惊风下木叶，策策纷填渠。俯仰成今昔，叹此卜筑初。
谪仙来人间，风流占名城。时将琬琰句，自和钧天声。好语一题拂，群趋耳争倾。溶溶此溪水，似契高人情。未许五湖去，聊为一舟横。我意正浩渺，酒觞且徐行。仍呼明月来，孤光与簷平。邈焉想尘寰，万类方营营。
岁晚得膏泽，荞花香满村。稍令催科帖，迤逦不到门。我有贤太守，手抚疮痍痕。未遽舍我去，寿公福祉繁。一饱诚难得，敢忘肉骨恩。争看刺史天，扶携上墙垣。忽惊麋鹿姿，中有诚意存。顾予一廛氓，聊诵野老言。
性不事轩冕，敢从公卿游。田歌扣牛角，谁意乐府求。公有三岛客，凛然气横秋。赋诗两未厌，卒岁当优悠。越吟何太早，言寻丘壑幽。但恐元龙笑，汲汲谋田畴。寄语玉涧友，达人遗乘流。拄笏看西山，不妨兹唱酬。
天胡久不雨，我欲讼之天。二麦槁欲死，骄阳犹炽然。重阴数布野，雨意来无边。未许一濡地，辄遇四风颠。摆摇涧谷响，宁复留云烟。雨师良已勤，风伯殆未悛。天公纵此为，忍使暴我田。默诉若有答，不待巫史传。昨者六七月，屋溜如绳悬。淋漓逮十日，奔突溃百川。行旅已断道，闾阎欲通船。不藉屏翳功，日星几变迁。我请酌民情，血诚通帝渊。风雨要有时，乃不为咎愆。赤子仰粒食，云何绝其烟。徒闵负贩劳，不忧稼穑先。怨讟满南亩，懽忻为市廛。谩说昏垫害，欲夸扫除贤。何曾补日月，空祇留饥年。区区讼风伯，聊赓退之篇。
一更山吐月，鉴影摇空澜。悬知今夕游，不减蓬瀛看。净雾扫余瘴，清飚戒初寒。行乐不可迟，乃此桂未残。
二更山吐月，玉杯侧清夜。谁知蜑子船，独钓澄潭下。幽人酌桂醑，冰碗白玉藉。他时罗浮录，父老成佳话。
三更山吐月，半璧沈沈起。无言三友欢，夜夜仍会此。羽毛见秋虫，鲜甲动沙水。此味世莫知，勿言惊俗耳。
四更山吐月，纸帐惊虚明。披衣访黄冠，野渡孤舟横。束缊旋乞火，犬号惊夜行。归休勿久娱，霜露满山城。
五更山吐月，纤纤犹烛幽。寸阴惟此夜，敢辞数登楼。寒砧远随风，鸣蛩亦悲秋。凭栏独搔首，微吟和渔讴。
管鲍死已久，交情云雨翻。平生我知子，窥见墙及肩。老骥叹伏枥，壮士悲暮年。百金空鬻技，未分齿髪殚。哀哉兔丝蔓，生理寄所缠。君看秋风至，扫荡何时安。谁令三径荒，投老食屡艰。短绠谩自持，欲引百尺泉。造物不我私，同彼草木繁。不求桑榆暖，乃慕松桂寒。学稼虽可贱，乐志良独难。当观五鼎食，不异瓢与箪。卜筑愿俱栖，勿学鸡相连。作诗置坐右，勉视后者鞭。
至人寓迹尘凡中，杖头挂壶来何从。长房俗眼偶澄澈，一笑市井得此翁。试窥壶中子无物，何处著此千柱宫。毘耶华藏皆已有，不独海上栖瀛蓬。我闻须弥纳芥子，况此空洞孰不容。何人误持一嶂出，恍是九华巉绝峰。令人却信刘郎语，当年霹雳化九龙。谁将真形写此石，太华女几分清雄。终当作亭号秋浦，刻公妙句传无穷。
我公阴德谁与京，学道岂厌迟蜚鸣。世间出世无两得，先使此路荒承明。谪官罗浮定天意，不涉忧患那长生。海涯莫惊万里远，山下幸足五亩耕。人生露电非虚语，在椿固已悲老彭。蓬莱方丈今咫尺，富贵敝屣孰重轻。结茅愿为麋鹿友，无心坐伏豺虎狞。况公方瞳已照座，奕奕神光在天庭。出青入玄二气换，妙理默契黄庭经。但愿他时仇池主，不愿更勒燕然铭。稚川刀圭傥可得，簪组永谢汉公卿。腹中梨枣晚自成，本无荆棘何所平。
世间诡异那可诘，地中火出连冈脉。只知骊山天子浴，未信穷海汤泉出。方池不须绿石甃，小沸自与澄沙白。涓涓微溜架岩谷，鬰鬰佳气烝石室。满山松柏香自送，何用椒兰熏四壁。从来佳境与人远，野老山僧那解说。虽云得地古招提，未遇赏音同汩没。一篇今得谪仙诗，当与绣岭争雄雌。
霜风肃肃陵寒柯，海月滟滟翻秋河。空山无人柴径熟，豨肥鹿饱眠长坡。山夷野獠喜射猎，腰下长铗森相摩。平沙仿佛见遗迹，踊跃不待张虞罗。均呼夜起山谷应，披抉草木穷株窼。何人得隽喜叫绝，脟割未羡青丘多。今年岁恶不可度，竹间有米田无禾。耕牛日欲登鼎俎，野兽脱命理则那。朝来剥啄谁有馈，愧尔父老勤弓戈。一言愿子不我忽，暴殄天物神所呵。
冥冥天水吞为一，夜依北斗占南北。危楼时吐蛟蜃气，半山忽隐长鲸脊。起看樯头雉尾转，一帆千里日未足。此身何止轻鸿毛，到家始觉是真肉。怪君胡为冒此险，象犀珠玉非所役。凛然风义照古人，尺书为我通消息。我似当时常校尉，掘鼠餐毡从属国。茫茫海阔雁不到，长欲系书空悯默。凭君为语诸季孟，耐事忍惭真子职。面唾勿嫌解自干，盗金却偿安用诘。杜门只作田舍子，地往江乡乘下泽。三吴想见稻如云，舶还时救陈蔡厄。
老鹤过海仍将雏，澹然如将没齿疏。人生如寄何足道，富贵贫贱隙白驹。飘流仅以虞夫子，饥坐弦歌古儋耳。不堪秦岭望家山，敢有玉关生入理。广文才名三十年，困穷直到寒无毡。将军夜行遭醉尉，曲逆解衣尝刺船。岂知雷雨来说渥，归路江山宛如昨。饥人但觉粃糠美，忧患始知田舍乐。梦中犹记鱼相濡，庄叟屡困监河枯。聊因竞病歌归欤，宁复灿烂悲穷途。知君笃学真为己，不从世好惟耽此。作诗颇似建安风，取友更同鲍叔义。我闻得士朝廷尊，搢绅所寄惟斯文。象犀珠玉本安用，犹使四海争趋奔。高人处世诚难矣，绝俗惊愚空目瞇。坐令瑚琏废清庙，涧毛何由荐天子。我羡平生马少游，不愿沟渎容吞舟。夜光明月请自閟，按剑或恐疑轻投。
阴功若以物假人，酬而不酢非所闻。丙吉于公德在民，皇天有善初无亲。自我高曾逮公身，奕世载德一于仁。遇苦即救志劬辛，岂择富贵与贱贫。久推是心诚而均，可贯白日照苍旻。譬如农夫耘耔勤，自有丰年获千囷。公何屡困蝇与蚊，身虽厄穷道益信。天不俾之爵禄新，琢磨功行真人邻。直言便触天子嗔，万里远谪南海滨。朝夕异引存吾神，两仪入腹如车轮。罗浮至今余怪珍，稚川药灶隐荆榛。飞腾涧谷不可驯，月道或肯来相宾。区区功名安足云，幸此不为世俗醺。丹砂傥结道力纯，泠然御风归峨岷。
辽人猖蹶败纪纲，鸟兽惊骇自取亡。归我五季旧土疆，有如宣宗复河湟。彼酋假息不自量，网开三面犹跳梁。爝火乃欲犯太阳，怒臂当车学螳螂。支天所坏仍鸱张，含沙射影出复藏。将军义勇冠三光，愿以部曲除螟蝗。户有三丁一我将，遣汝积愤当少偿。上马亟持十日粮，长矛短戟舂其吭。前者披靡后者戕，系累妻子涕泗滂。将军折北昔未尝，以巧服人尤所长。勿追穷寇非深防，会遣生致如探囊。匈奴自古夸豪强，三表五饵称前王。竟无一日笞中行，昭君远嫁令人伤。岂知天兵自鹰扬，郅支援首须陈汤。头颅万里行朔方，遣示藁街听徜徉。偃兵息民令有常，昔居锋镝今农桑。百年版籍沦要荒，一日冠盖欣相望。李白长歌汉道昌，两阶羽舞垂衣裳。
范侯作园湖之隅，缭以修竹千芙蕖。鸭陂下浸波澜阔，箕山西指峰峦孤。有堂翼然照通衢，路人尚忆华严居。华严初来理荒废，布衣小艇披茭蒲。蛙鸣不知官与私，莫来乱我夜读书。人怀忠直及其子，遗爱何止屋上乌。小范更无膏粱气，闭门一味如蠹鱼。肯为山林独往计，且隐市朝行坦途。嗟我与君涉世疏，短绠汲深尔自愚。行歌道上惭妻孥，坐令家无甔石储。欲将大隐欺谁欤，人不吾以曷早图。未须直学西山夫，槁项终为山泽臞。
读书当读孔孟书，我饱尚可推其余。莫求捷径拾青紫，口但澜翻腹空虚。孔孟之功如药石，洗濯肝胃充肌肤。如农去莠植嘉谷，如行九折遇坦途。我怜赤子在远域，疾痛不闻其叫呼。何当攘臂问民瘼，古之循吏谁为儒。我观李侯少英特，闭门不曳侯王裾。诗书已误半世事，一割未信鸡牛殊。弹冠小县何所为，长养善类恶者诛。作堂之名固有在，要使膏泽流海隅。不愿力田频赐爵，不愿校雠归石渠。使我三年饭脱粟，活此千人为亲娱。
帝有虎臣司北门，虚弦坐落天骄魂。百年不敢南牧马，草木尚有威名存。平生忠义身许国，不以金玉遗子孙。承平弓剑空在韣，惟有简编遗后昆。不知所活几千人，一门何止十朱轮。满床簪笏不足道，万石家风今复闻。明窗小阁卧晏温，不读孙吴看典坟。坐销杀气边风春，记取大冯小冯君。
绿槐染衣芦作鞭，朝骑骏马下九天。人为君荣君未喜，我家剑南亲万里。四岁儿啼母不知，肺肝欲裂悲语谁。不如读书期有立，可以借手荣吾慈。白云怅望天一方，颍水之北嵩之阳。君王一日亲试策，阿兰不愿尚书郎。里门下马人争看，对泣相持行路叹。版舆归侍锦江头，戏彩重偿齓与丱。
急流勇退真难事，要取荣枯君自味。世间轩冕如嚼蜡，自觉山川天下贵。君如八骏方服辀，帝闲正欲求千里。刷燕秣越非所愿，放浪烟霞蹑云水。萧然筑室在人境，身与此心俱欲止。倦飞偶学陶彭泽，示疾还同老居士。政忧功名来未免，吾驾不回谁与柅。古来索价累高人，少室终南应所鄙。
三士高谈常绝席，不数汉庭人九尺。雪中忽到剡溪行，狂饮学髠俱一石。不教彭宣到后堂，只供爽气干陵冈。忍寒排闼计大误，夫子莫悔不得将。夜归过我天正黑，灯影照坐如僧房。峨冠切云服亦奇，胜游何不早遣知。风花瞥眼同一霎，欲追此欢将奈若。人间何往不自适，陵生且复为陵舄。
朔风吹雪填庐屋，一味饥寒寻范叔。绨袍安敢望故人，藜苋从来诳空腹。近闻陶令并无储，不独鲁公新食粥。波棱登俎称八珍，公子未应讥世禄。山僧一食不过午，忍饥学道忘辛苦。书生事业乃尔勤，夜然膏火穷今古。要将五鼎同釜铛，箪瓢未可轻原生。肉食纷纷固多鄙，吾宁且啜小人羹。
乱山穷处闻鱼鼓，梵宇潭潭不知暑。当时麻衣此卜居，自启山林著蓝缕。飞空楼观惊造化，缥缈云间如帝所。道人疑是有道者，己不求人人自许。富儿争致千金多，贫者不辞筋力苦。若非足指按大地，荒山坐变琉璃宇。南阳持节奉诏归，夜上峥嵘携幕府。是时六月火令炽，千骑解鞍人按堵。登临岂为谢公赏，七子赋诗歌赵武。长廊月出清风生，古殿无人铃独语。公留三日看溪涨，白昼鱼虾落飞雨。我昔千里上太行，身世飘零悲逆旅。莫投紫岩稍自慰，欲扣僧房无可侣。有来野饷苜蓿饭，主人对客羞贫窭。何似元戎从掾吏，落日红旗照洲渚。椎牛酾酒劳还役，号令三更传部伍。君能笔力记其事，句法更如山峻阻。一时豪放岂易得，况有幻怪供诗取。归来尚可诧朋友，云梦青丘俱不数。山川虽是风物殊，乐哉信美非吾土。
筚门生窦百不宜，大红艳紫无所施。主人爱竹尤成癖，独勿此物渴饥。君家十亩等茨束，罗生川谷壤藩篱。拣林许我恣所爱，有力夜负竹不知。朝来窗影忽散乱，起看簷角风离披。总干山立屹不动，高节白首贯四时。我方病卧呼不醒，一篇忽得陈琳词。头风去体未足道，岁寒非子当谁期。明朝戢戢迸犀玉，请看箨龙头角奇。千竿共战风雨夕，记取苗裔来葛陂。
庾郎自诳夸重九，北海常类客无酒。肯教白发负黄花，不为虚名留岘首。人生能换几星霜，我非石心与木肠。干愁漫解祇自慰，消长只系吾行藏。弃书学剑犹有得，西斩楼兰北疏勒。从军直到单于台，封侯万户何人哉。图形未许凌图上，草檄观君试豪放。山阴回时迹已陈，高阳大醉情何畅。为君悲歌和哀筝，请君更草丽人行。吴姬赵女两愁绝，一笑当时空目成。行行且作归装束，子云校书入天禄。一杯且复中圣贤，周南留滞谁我怜。买田早约鸱夷子，相与躬耕不计年。
四邻悄悄鼾殷床，惟有客梦不得长。柴门独掩灯有晕，欹枕未熟背已芒。四更山月来洞房，炯炯孤影射屋梁。茅簷窸窣鼠自啮，烟树苍莽枭为祥。海风萧萧振槁叶，谿声涖涖决废塘。二三黄冠真可悯，空祠夜祷寒欲僵。步虚声断翠微远，钟磬时款幽人堂。山城寂寞消残漏，鼓角凄悲吟晓霜。悬知此时我独觉，胡为百想悬肺肠。鸡鸣世务纷如织，曷此顷刻聊坐忘。
王谢风流要有种，谁比君家俱得凤。慈明兄弟称八龙，未易贤愚推伯仲。应机短小精吏治，千里名驹方试鞚。皎然若谷冰雪姿，雕琢肺肝嫌未痛。英标飒爽吾知止，割鸡今欲牛刀用。胡为从事筦库役，无乃汉阴工抱瓮。嗟余飘泊同闾里，一味穷愁惟子共。诏恩虽脱钟仪囚，未敢弹冠效王贡。平生世味似嚼蜡，丘壑暮年尤自纵。为君悬榻待归来，故人早破邯郸梦。
季孙爱我如美疢，孟孙恶我如药石。平生愿得逢若士，庶几爱我非姑息。先生少抱王佐才，早以声名驰上国。白头犹著从事衫，正坐不为俗子屈。刚风由来有家学，不信直前能缺折。世无子期谁赏音，伯牙太息弦应绝。晚从南阳客塞上，岂为文章工草檄。厌闻可否梁丘据，磨砺正须烦子革。先生持此虽暂合，鸿鹄要是云间翮。夜光明月遭抋剑，未肯碌碌同沙砾。翻然赋归一何速，越吟久自同庄舄。世间轩冕岂不欲，凿枘两穷安所得。不如乞身向嵩少，问舍求田乃良策。祖生从此须著鞭，我当继蜡登山屐。
姚侯不学苏季子，佩取六印夸闾里。又不斩取楼兰王，立功万里还故乡。两俱茫茫空白首，车轮马迹环四方。忽焉投劾赋陶令，亦复近市师韩康。结髪少来遭物役，不在功名在刀笔。不如一觉获安眠，收拾散亡归此室。
我先大夫东南游，六年云水穷抉搜。吹嘘人物到方外，伯乐未忍轻骅骝。老师一见心相投，气味要是同薰莸。尘埃岂解埋珠玉，自有宝气干斗牛。作诗为文尽余事，劲节凛凛横九秋。俗子欲交辄掉头，我友天下第一流。虽遭谤骂不少避，年世久已同浮沤。我昨南来自炎州，师亦方解钟仪囚。握手流涕古汴沟，生死骨肉我未瘳。众人见弃谁相休，累然独处空山幽。忽闻剥啄师唤我，洒扫茅堂三日留。行行吴越有旧隐，明年当泛西湖舟。赠言乃是朋友义，敢效儿女空绸缪。夜光明月宜自收，虎文豹缬非身谋。
君不见郑崇门前闹如市，此心不碍如秋水。又不见翟公之门空设罗，翻为交情生愠喜。岂知靖节弃官归，五斗难堪折腰耻。结庐何必在山泽，方寸湛然遗远迩。君家小园才数亩，竹柏萧森间桃李。幽亭容膝审易安，不羡华堂失梓杞。平生少游真吾师，自欲浮沈老闾里。故应从事三迳乐，更效子綦今隐几。君看六凿无天游，妇姑攘夺无穷已。远人无累超物表，云梦胸中吞芥子。纷纷朝市我无与，毂击肩摩同一轨。高情缥缈谢尘寰，怅望云山友黄绮。
秋风中人如剑芒，飞蝇侧翼何处藏。晨忧霜露避暗壁，晚集户牖依斜阳。斜阳寂寂能几许，股翼未温寒日暮。纵馋不敢近华筵，屏迹何须待挥麈。我方六月流汗时，营营聒耳缘目眉。盘餐旨洁未下筯，聚嘬弄吻不少迟。微物盛衰还有数，得意何曾念寒暑。帐中相吊定饥蚊，窗外巧寻惟蝎虎。糜身槁死不足怜，耳目所慻欣且去。嗟哉时节那可争，造物于汝何好恶。
忆君结髪读书日，肯学呻吟事刀笔。功名直欲高古人，议论从来气横臆。咄嗟岁晚事大缪，翻然自许林泉役。躬耕二顷羞甘旨，栉风沐雨忘晨夕。十年不知簪组味，万里能舒陈蔡厄。丈夫升沈何足道，竭身养志真奇特。闭门却求文史乐，劲气岂为穷居屈。信哉自有绝人处，坐使懦夫闻有立。迩来弹冠本非好，黾俛聊从父兄迫。区区试吏仓庚间，定知蜡屐何曾得。嗟余白发亦自笑，眷眷一官乃鸡肋。明年驱车走太行，政坐相如空四壁。秋风潩水各相送，未觉轩裳胜蓬荜。鹪鹩傥获一枝安，此外所忧非我力。
谿鱼有如缘木求，纵有琐细不受钩。我居恨不如江头，长江巨浪一苇游。得鱼满船鲂鲤鯈，暮归献俘烹魁酋。迩来越吟思命驺，斋厨空无萍藻羞。披抉泥沙穷涧陬，掇拾小各类馔糗糇。三咽井上或可侔，先生道眼无全牛。虚心触物如虚舟，独未辟谷师留侯。手持巨饵安所投，弹铗时有冯驩忧。南音不变钟仪囚，朝虀暮盐意则悠。渠肯嗜杀对血流，欲引西江盖无由。升斗小惠不知赒，吾言非夸亦非媮。一饱等是充饥喉，暴殄天物神所不，杜陵有诗请君讴。
罗浮插天猿昼号，飞步包顶观云涛。庶几神药两童赐，日暮空叹西山高。道人航海曾何劳，久将身世轻鸿毛。只恐西湖六桥月，无人主此诗与骚。
主人爱竹真成癖，门阶户席俱寒碧。小轩故为剪重阑，舍下从教笋穿壁。欣然远致数君子，相对青青好颜色。公庭无事白日长，寒影参差乱书帙。君家将相山西种，世世剖符门列戟。图形未肯上凌烟，却扫何为清一室。胸中定有不凡处，对客何妨仍蜡屐。明年新笋拂云长，夏簟瑯玕足留客。
君不见相如昔隐临邛市，文君当垆身涤器。未逢给札赋凌云，岂免辛勤穿犊鼻。又不见苏秦大困还家时，失计颇遭妻子詈。谁令奔走事口舌，不学周人营什二。李侯平生无一廛，只有便便五经笥。儒冠半世已误身，老欲归耕无耒耜。近闻颍川有瀑布，碓磨能穷谿谷利。酾渠凿石激清流，机动轮旋人力易。今年麦熟春雨足，车载斗量应有备。勿嫌巾袂缟纷纷，饱看谿渠鸣涖涖。堆盘坐想雪如山，梦中已觉钱流地。特君结庐秋风初，我欲叩门来上瑞。起搜汤饼扫飞罗，轹釜操刀定中馈。千金何必羡鸱夷，少有属餍而已矣。嵇康好锻季主卜，达人未免兹游戏。
与君相见古并门，眉目炯炯清而温。天涯流落十年事，但指白发俱忘言。当时射策探月窟，想骑八骏超昆仑。我时蹇步谩追逐，一蹶不复骖车轮。岂期末路肯相顾，漂母颇亦哀王孙。青衫尘土百僚底，忍饥不解安田园。壮心消尽忧患在，乞怜何异从丘墦。君才雅为清庙器，未肯碌碌争乘轩。聊从州县事下考，要为慈母时平反。吾庸多矣愿自爱，舍鱼不取从熊蹯。
老人出乡不得归，西山颍水含清悲。脂车独办入蜀计，栾城季子真男儿。凌云栈道三千里，屈指渡泸五月时。想欢里门下父老，寒食上冢先蟆颐。吾弟平生得诗礼，大吾门户惟子期。巴川僰道人鄙远，谁肯仁义变蛮夷。蜀筇蒟醤亦安用，唐蒙已死仍疮痍。请君携泥一丸去，持此关塞安黔黎。
孤云去来无常踪，流水曲折无定容。纡余散漫随天风，流行坎止忘西东。南岳道人曰普融，壁立万仞疑少通。山林市朝能两空，未觉芥蔕于其胸。脱身尘埃寓高峰，澹然遗世无冥鸿。岂知绝物非中庸，忍饥学仙噉柏松。住山出山偶然中，人不吾舍吾其从。浆馈未足为污隆，要与后学开盲聋。我方处世知铅舂，自知冠冕久不工。愿言香火他日同，二老会当林下逢。
老人万事无心云，年来道眼等卧轮。西轩坐阅车马奔，垂天不展空鹏蹲。屏间怪石千年根，端为先生来结邻。豪端虽愧蜀两孙，要非丹青阅世人。空山老干不效珍，荆人异璞埋埃尘。幸此不遭世俗昏，栋梁圭瓒徒劳神。
肩舆历尽黄茆冈，青山壁立耸大行。忽惊雷转山石裂，涛头千尺分钱塘。飞空雨雹寒崖碧，倒影垂虹射晴日。高岩俯瞰先目眩，杖策纵观森股栗。只疑天河泻地上，又恐滟滪飞山脊。猿猱悲鸣霜树折，虎豹震动山月黑。千年水石自成宝，下有蛟龙深莫测。明年岁旱当汝求，暴雨一声飞霹雳。
泽国风烟恶，平居念少游。三冬霜树少，八月火云流。旅馆那堪暑，危台独觉秋。远林藏小寺，虚市隔孤洲。日落山衔碧，江昏蜃吐楼。云峰连北斗，鸟道绝南州。丘壑从兹逝，轩裳岂足留。终当思范蠡，归泛五湖舟。
旅寓仍艰岁，谿毛入馈盘。泥芹洗简单白，露菊撷朝寒。未觉江湖远，空惊岁月阑。诸儿还自喜，颇亦试艰难。
湫隘黄门宅，喧嚣半雉墙。此君时掩苒，小屋自清凉。月落寒梢静，春回穉笋猖。儿童护鸡犬，更看引鞭长。
榴实江南少，依稀缀树叉。稍存后雕质，能吐欲然花。西蜀虽吾里，东轩似故家。田园随处是，何必买生涯。
户外从罗雀，空阶放草长。大鸡俄独立，众卉已难藏。意气矜全盛，萎蕤悯欲僵。伶俜蜂与蝶，未免叹唇亡。
江湖犹在眼，水竹角幽寻。故买比邻宅，期分数亩阴。影侵书帙乱，色映绿苔侵。肃杀秋将至，霜余出茂林。
此君非草木，劲节凛佳宾。相对山阴禊，曾陪南阮贫。琳瑯风叶响，水墨月窗匀。何必篮舆出，敲门问主人。
秋入郊墟早，霜高宇宙宽。头风思檄手，髀肉怯征鞍。俯伛非吾事，歌呼强觅欢。自知毛羽短，松桂不禁寒。
一饱真难得，凶丰特未分。连绵窗外滴，惆怅陇头耘。雀啅饥谋食，蛙鸣夜作群。谁能补天漏，我欲跨重云。
电驱瓴建屋，溪涨浪翻查。身作三年客，愁随万点鸦。家书空系雁，灯信未占花。梦里寻归计，柴桑似有涯。
旅枕何曾睡，恓恓到夜分。崎岖世路走，辛苦夏畦耘。老弃林泉乐，来居戎马群。登高一悲咤，杳杳是燕云。
王子可人处，壁间留短槎。自虽疑刻鹄，初不得黔鸦。世味真嚼蜡，尘心不染花。相逢定相契，一笑共生涯。
午枕睡方浓，雷车殷地雄。弹丸屋瓦坠，云散马牛风。神物聊相戏，惊心未解空。似催诗句急，添得锦囊丰。
宿草论交旧，佳亭榜字新。平畴烟漠漠，野水碧粼粼。挂剑嗟吾晚，悬车叹汝伸。西州不忍过，朱户锁埃尘。
轩冕真余事，林泉独我亲。扬雄虽有宅，王翰孰为邻。披句空遗恨，沾衣想自频。睹公怜友作，拟德定其伦。
引退元非病，归田却患贫。躬耕聊自给，知命敢言屯。好客还师郑，多金不羡秦。犹能化邻里，殆类葛天民。
千尺瑯玕翠入动，神仙已去洞仍存。寒崖但见悬钟乳，流水无穷泻石门。未到朱明真洞府，先看峡口小昆仑。舍舟欲问桃源路，安得渔人与共论。
三年避地少经过，十日论诗喜琢磨。自欲灰心老南岳，犹能茧足慰东坡。来时野寺无鱼鼓，去后闲门有雀罗。从此期师真似月，断云时复挂星河。
闭眼黄庭万想归，此心久已息纷驰。幽居正喜门罗雀，晨起何妨笏拄颐。自信丹田足梨枣，不忧瘴雨滞茅茨。三山咫尺承明远，世路榛芜谁与披。
玉佩犀簪暗网丝，黄冠今习野人仪。著书岂独穷周叟，说偈还应见祖师。棕子偶从遗物得，竹皮同使后人知。平生冠冕非吾意，不为飞鸢跕堕时。
七年野鹤困鸡群，匪虎真同子在陈。四海澄清待今日，五朝光辅属何人。从来令尹元无愠，岂独原生不病贫。天欲斯民跻仁寿，卧龙宁许久谋身。
未试陵云白日仙，此声固已速邮传。阴功何止千人活，法眼要求一大缘。枕上轩裳真昨梦，腹中梨枣是归田。他时汉殿观遗鼎，犹记曾陈柏寝年。
昔将直道破群纤，出走宁逃此日谗。塞马未还非叟病，莫邪偶弃岂铅铦。长生有道因辞宠，造物无私独与谦。从此轩裳真敝屣，世间出世固难兼。
勿惊髀减带围带，寿骨巉然正隐颧。不待期颐祝难老，固知穮蔉自丰年。僵松再蔚千龄叶，眢井新飞百尺泉。坐想山神无伎俩，却应造物报其天。
畴昔华典秘藏，于今晻暧水云乡。欲知万里雷霆谴，要与三山咫尺望。世上功名那复记，洞中仙籍已难量。仇池何用追仙驭，香案仍归侍玉皇。
穷寓三年瘴海宾，箪瓢陋巷与谁邻。维摩示疾原非疾，原宪虽贫岂是贫。纺妪固尝占异梦，肉芝还已献畸人。世间出世何由并，一笑荣枯等幻尘。
屏帷夜久灰残兽，纸帐寒惊月在窗。似听竹声知有雪，便添酒兴欲倾缸。西邻正想蒲团稳，古殿遥瞻老柏双。自笑穷愁拙生理，不谋升斗待西江。
夜来小雪犹凝地，睡起扶桑已著窗。却喜少陵时炙背，不忧北海屡空缸。丰年何时豚蹄祝，薄淖聊烦蜡屐双。试走湖边望嵩少，殆如叠嶂在烟江。
日晏幽人未下床，春风暗度百花香。掩关颇得禅家味，却扫从教世路荒。绝口谁能论梦幻，逢人聊祇话耕桑。翟公门外常罗雀，要放空阶草木长。
几年零落卧江湖，乐事何人与我俱。上巳偶寻流水禊，泛觞聊为小儿娱。残杯冷炙惭佳节，草服黄冠慕野夫。永谢轻肥追世好，窥园已愧下帷儒。
坐阅星周几变迁，恒河见性但依然。求田问舍追三径，面壁灰心过九年。早退得闲真玩岁，跏趺数息是安眠。从今甲子当须记，异日应无史赵贤。
卒岁优哉乐事全，家庭瑞气鬰葱然。椒花颂酒祈新福，腊雪飞空作有年。塞马未归人勿叹，黄粱已熟客犹眠。颍滨遗老非虚语，万古巢由不独贤。
重耳飘流十九年，我公涉世屡艰难。笑看礼至争铭鼎，便学陶宏欲挂冠。枕上轩裳何足梦，壶中天地本来宽。幅巾从此追巢许，永愧苍生起谢安。
山泽癯仙事渺茫，武陵之说亦荒唐。老聃及见东周晚，季子几同鲁史长。直以至仁符静寿，固非吉卜予康强。汉庭已致商颜叟，宁似初平老牧羊。
平生种德在斯民，物理循环付大钧。今日里闾惊万石，异时廊庙活千人。退藏欲遂箕山志，谈笑归来颍水滨。漫效儿童祝难老，楚南灵木不知春。
图形未肯上凌烟，欲了人间一大缘。心法已传黄蘗要，形神自契赤松仙。尔来卜筑安悬罄，空使苍生望济川。不用丹砂留齿髪，见恒河性本依然。
已矣君休问十年，相逢定怪两华颠。长卿犹作文园令，苏晋长斋绣佛前。隐几不堪居士病，在家空学小乘禅。隙驹安用徒劳苦，为我西来数击鲜。
王谢风浪不愧前，碧梧翠竹总森然。好归禁琐持簪櫜，却卧关河阅岁年。目送秋鸿凌绝漠，坐传烽火到甘泉。笑君坐啸空斋冷，庭下蒲鞭无可鞭。
谬玷英髦齿故乡，西溪云日晓苍凉。樽倾北海佳辰至，乐入熏风昼漏长。未放巾车陶令去，且容拓戟少陵狂。他时傥与安昌客，还许门生到后堂。
将军懒著鵔鸃冠，买得林丘小洞天。十亩瑯玕寒照座，一谿罗带恰通船。行当雪夜寻安道，先欲松风借玉川。雨洗娟娟君会否，乞分半亩慰垂涎。
年来短髪不胜冠，终老茅茨敢怨天。小筑强追三径乐，远游未遂五湖船。竹林诗友欣同社，花坞春风共一川。待我西窗荫寒碧，妙香与子试龙涎。
青山真似有情人，百里相迎列万屯。积翠已堪供爽气，群趋如欲避雄尊。少宽眼界尘埃外，却视醯鸡井陌喧。方信胸中有余地，青丘云梦不劳吞。
广文流落坐才名，世为长沙惜贾生。明主爱才非忍弃，大钧播物岂能争。空嗟抱艺频三黜，不待惊人试一鸣。赖有遗编照千古，贤于万户写铭旌。
豪气峥嵘老不除，求田未分赋归欤。功名日暮空弹铗，须髪霜雕为著书。想像柴门延履舄，凄凉滍水但丘墟。从今忍过西州路，暮树悲风拥素车。
早岁声名耸搢绅，晚途端合付经纶。绣衣曾是先朝旧，郎省空惊白发新。不羡得车夸贵仕，但令遗爱在斯民。德星临处阴功满，高大门闾畀后人。
泗滨初获拜荆州，颍水欣从杖屦游。华髪归来慰平昔，邦人共喜见风流。里门尚想诸郎下，薤露俄惊素旐秋。清德传家无所遗，鹿门真为子孙谋。
果为才名困广文，天涯从仕老仍贫。一廛未有归耘处，五斗聊为束带人。众弃已甘栖广莫，先容那复慕轮囷。幅巾他日衡茅去，纨袴儒冠总误身。
凿开北渚涨痕收，倚杖波吞立鹭洲。稍觉蒹葭相与永，直疑汴泗看交流。寿公且吸杯中月，清夜频移鉴里舟。虽走蓬莱通帝籍，邦人且欲寇公留。
自分鉏耰毕此生，不须穷达问君平。黄粱正与梦俱熟，环堵典无爨欲清。晚客强陪金谷侣，小诗聊学候虫鸣。空怀老骥心千里，憔悴穷途敢请缨。
厌看尘土暗春晴，喜见池塘翠浪生。曲水会当追逸少，斜川终拟学渊明。歌呼且尽杯中物，寂寞何忧身后名。况有岑参好奇怪，为君试草渼陂行。
万古溪流去不回，舂撞涧谷石门开。寻源不必武陵客，过眼惊看滟滪堆。寒碧照人无底宝，铿轰殷地半空雷。结茅安得从僧住，自把锄耰辟草莱。
信道东君有化工，翦裁花雨落春风。忽惊区脱无余地，变作瑶池第一宫。南亩麦秋先作瑞，西山玉粒未教融。旅人共助田夫喜，一饱遥知饼饵丰。
斗酒豚蹄语未终，飞花弄态作冲融。寒威尚带嘉平腊，和气争先养物风。爽入西山千仞色，润添南亩一犂工。先生休道催科拙，趁著河东岁屡丰。
胜游喜今六人闲，说有谈空许肆言。欲学颦眉追世好，自知捩手触羹翻。雄夸颇快平生愿，笑语欣陪十日温。却返邯郸寻故步，儿童童态觉卑喧。
西风卷雨出群山，晓色朦胧未散烟。雉堞横空云半隐，旌旗改色日争鲜。承平不在山河险，卧护何须铁石坚。卖剑决牛从此始，陪公千骑看秋田。
电扫天骄到海边，长城千里静无烟。虚弦固自落惊羽，大手何劳试小鲜。收拾风浪开幕府，从容谈笑卧中坚。愿观横槊诗千首，锋镝消磨变力田。
道眼年来等色空，块苏不羡化人宫。敢嫌仲蔚蓬蒿陋，久悟邯郸梦幻中。瓮牖绳枢知达观，兔葵燕麦任春风。箕山咫尺行当隐，巢许高踪蹑二公。
欲载扬雄老一区，清名不耀力难摹。但知穮蔉勤吾事，要以凶丰畀后图。有子人人壮门户，新诗句句琢珉瑜。夜光明月毋轻付，误认空空叩鄙夫。
路入铜鞮草木幽，不堪陇水断肠流。稍逢烟火人家住，似有桑麻场圃秋。生理艰难何所乐，石田辛苦若为收。天公长与丰年好，安得仁人每问牛。
客愁何处不相寻，节物年年又见侵。不为黄花思故国，羞堪白发负初心。临风有句空悲咤，独酌无人诉浅深。却羡杨卿横槊后，从嘲落帽吐衣襟。
倦客难堪走世尘，空嗟林下见何人。坐令岁月徂清夜，梦想田园趁食新。老境已侵无几髪，垂堂共爱不赀身。一官聊为家山往，要看明年濯锦春。
家风凛凛嗣前尘，元祐庵中老道人。形似子綦独枯槁，诗如开府日清新。功名轩冕真余事，富贵籧篨误此身。不有胸中陂万顷，肯教白发负青春。
浊流尽处见淮山，水作清罗拥髻鬟。顿觉山川无与并，固知人物亦相关。妙年肯作小坡客，瓢饮来同陋巷颜。不为莼鲈起乡思，重亲方在白云间。
脱我芒鞋与杖藜，强随车盖著荷衣。青山绿水苦相唤，细雨斜风不忍归。幸有琉璃倾琥珀，何妨粉黛湿珠玑。潇湘起我江湖兴，只恐扁舟明日非。
强辞南亩服儒冠，敢意青云便可干。似是马曹宜懒病，却惭鸡肋眷微官。眼前簿领成何用，梦里云山得暂欢。为问崎岖缘底事，鬓毛萧飒带围宽。
知君幼好切云冠，肯为浮名俛首干。应笑严徐吐唇吻，欲呼屈宋作衙官。地偏心远人知少，酒熟诗成我自欢。诗诵髯刘枯槁句，粃糠万事百忧宽。
暂抛彭泽故园归，趁见春山笋蕨齐。不谓简书诚可畏，便寻渔钓欲重携。故人念我勤车马，走笔题诗寄象犀。欲遣长须无以报，太牢滋味愧羹藜。
自信儒冠不误身，从教尘土满衣巾。安能学稼与学圃，已得异书逢异人。只影自随空四海，岁寒相伴有孤筠。扬雄何日一区老，问字应当载酒频。
画师安得老龙眠，写此西湖李郭船。谈麈生风看落屑，诗坛余勇战空弮。拍隄春涨云空阔，夹岸桃蹊锦接连。到处聚观千万目，要公膏雨作丰年。
云间笑语杂鹓行，山意波光两浩茫。老大读书真伯业，歌呼狎客类平阳。丹青遗构风流在，尊酒题诗草木芳。湛辈不须悲岁月，羊公名与岘山长。
珍重谁移洛下根，玉盘径尺露花新。不劳铅粉强为色，自是肌肤淑且真。美恶本非春有意，栽培直恐伎凝神。空斋独嗅无人赏，鼻送幽香息息匀。
草木无情解悦人，徒因见少得名新。翦裁罗绮空争似，研合丹青太逼真。尤物端能耗地力，痴儿竟欲费精神。愿回春色归南亩，变作秋成玉粒匀。
青春过隙不多时，佳会应须日日期。羡子多情勤秉烛，寻芳问柳每题诗。洛花名字争新见，尤物东君翦刻迟。安得韩湘写奇句，世间铅粉谩劳施。
春事依稀见一班，山花灼灼强施丹。能容丞掾歌呼处，信是平阳度量宽。溪上有人归独晚，夜阑秉烛若为欢。但筽草檄催诗债，何必重寻落蘂看。
樽余旧压蒲萄绿，盘有南珍荔子丹。草草春光虽未称，人人酒令暂须宽。兴来勿废无何饮，老去难寻特地欢。慰我穷愁真待子，凭诗寄与故人看。
萧萧素髪插人头，世上功名得汝求。神马尻舆安所税，寸田尺宅早归休。结茅但使才容膝，解剑还须便买牛。更慕少游乘下泽，不妨闾里自沈浮。
采椽竹屋亦天真，但喜相望北阮邻。等是南柯游此世，聊将传舍诳吾身。高门恐负于公志，近市空惭晏子仁。定枕不闻尨也吠，荜门圭窦固应贫。
君王物物与恩均，令尹还须畏吏民。投劾赋归无二顷，上书遮阙有千人。朝阳升处幽阴破，暖律回时草木春。看取子文无喜愠，从来冰鉴恃尧仁。
物外闲人日月长，意行无复有重冈。林深步步衣裳湿，麦熟村村饼饵香。遥想云间下双舄，空怀仙子望三乡。欲寻好句供诗眼，旋逐东风堕眇茫。
胜事随年阿堵中，老夫久绝马牛风。消磨药石一春过，寂寞樽罍万事空。亭下麦秋惊翠浪，山前雨脚卷晴虹。渡头试验丰穰意，半是村醪入颊红。
海竹纤杉乱苇萑，君家千树独淇园。清阴夏簟常留客，疏影秋光共入轩。屐阮孰窥尘外趣，锻嵇聊与世人论。可怜此路今无几，桃李成蹊不待言。
寒月侵窗独在檠，幽人燕坐梦魂清。一从拾得空花病，十日不闻鼙鼓声。
春云漠漠雨垂垂，水满平畴秧稻时。青蒻绿蓑晚归去，为问市朝侬不知。
山河景色本无偏，须信壶中有洞天。明月端地临不夜，珠宫玉宇澹娟娟。
闲寻短棹问溪源，乘兴真为载酒船。应学二疏辞汉早，胜游兼作地行仙。
绿暗红稀禁火时，使君轩驭雨仍随。清风吹得江湖句，争遣诗筒挑鼓旗。
新醅泼蚁绿溶溶，时为贤人复一中。况有能诗庾开府，论文兴叹有谁同。
睡蛇已死得安眠，扰扰尘中学坐禅。我欲退休从杖屦，春明门外有云泉。
山行六日已逃空，况入青冥窈窕中。欲写姓名孤绝处，恐君遗恨不吾同。
出谷泉声已转雷，忽惊山断见离堆。寻溪便欲挐舟去，留取他时雪夜来。
买得芒鞋拄杖挑，心先向足蹑云霄。山林本是吾归处，不待移文辱见招。
远酾清颍入溪渠，左缭孤城转古墟。岂止江湖来席上，一苏穷泽十千鱼。
暗泉百道草间鸣，已觉圆荷翠盖倾。拟欲挐舟江海去，门前归路是春明。
一叶何时纵櫂歌，空悲急景怨羲和。斜风细雨添愁绝，青蒻蒙头映绿蓑。
兵厨酒色似鹅儿，计泛楼船会有期。苇折荷枯秋露净，更看镜面渺弥时。
叔度平生挠不浑，注之不满挹无痕。甘棠讼息篮舆晚，目送牛羊自下村。
华堂玉烛夜沈沈，淡月疏星作雪阴。天为王孙醒醉眼，晚来雾淞入千林。
拥鼻袁生方块然，不知玉色浩无边。西陂欲与稽山并，贺监风流太白船。
西城夜雨一追攀，前辈风流顿觉还。穷似少陵无裋褐，空怀大厦庇千间。
百尺危台高入云，欲将罗绮炫强秦。长平一战坑俱满，台上应无豪杰人。
莼鲈一别信音疏，食指令人尽信书。不是分甘慰愁党龄，临渊空羡计无如。
野卉非千叶，妖红愧两京。依然守旧态，谁与制新名。琥珀缀圆石，燕脂染落英。愿因少陵句，草木亦鲜明。
蓬莱异石出珠宫，远涧幽龛定几重。玉井分明太华顶，洞天疑是括苍峰。穿云细路屏间见，落谷幽泉砚可供。谁遣飞来在几案，伴君文史老三冬。
北望青山几百重，秋来翠色欲摩空。犬戎绝漠今无几，鸟道营粮力已穷。岩谷有田空琐细，旌旗何日卷殷红。此行岂得功名事，聊欲探奇访葛洪。
自欲担簦拾紫朱，谁能碌碌守吾庐。割鲜固已夸多获，贾勇今将试有余。环堵未成三径业，束装惟载五车书。要令洙泗行江汉，归伴诸儒校石渠。
十里山行步步高，阴风怪穴乱呼号。孤灯独掩柴门夜，骨冷谁分范叔袍。
墙东凿牖纳朝光，掘地为炉土作床。快燄生薪聊御腊，茅茨未必愧华堂。
傍舍孤嫠八十余，背无完絮况裙襦。分衣愧乏庄公惠，纸被聊将慰老臞。
从来非佛亦非仙，直以虚心谢世缘。饥火尽时无内热，睡蛇死后得安眠。饥肠自饱无非药，定性难摇始是禅。麦饭葱羹俱不设，馆君清坐不论年。
公子虽轩冕，山林契夙心。坐禅新活计，脱屣旧冠簪。共笑谋生拙，知非涉世深。颂诗留纩息，妙意可销沈。
勿轻三士各鸢肩，气吐虹霓诗涌泉。共与扶持加药饵，要令山泽著臞仙。
木落沙明秋浦，云收烟澹潇湘。曾学扁舟范蠡，五湖深处鸣榔。
望断水云千里，横空一抹晴岚。不见邯郸归路，梦中略到江南。
诸子只应见画，此中我独知津。写到水穷天杪，定非尘土间人。
两翁出蜀时，不携一束书。朅来奉大对，昧死排奸谀。谏官与御史，钳口惭青蒲。翁登鸾台上玉堂，论恩献纳在帝旁。居夷渡海不汝置，险阻艰难曾备尝。
谁闻鬷蔑言，执手为改容。此道久寂寥，世态日方浓。昔翁守颍尾，轩裳心已慵。感怀督邮老，独蹑二疏踪。脱屣太仓粟，归谋田舍舂。浮云悟此理，可必禄万锺。已矣衡门下，哀哉马鬣封。箕裘付诸子，介胄轻边烽。坐看一战霸，此言天心从。翁诗墨犹新，我涕交颐胸。重寻笔砚盟，愧乏好语供。子非终穷者，时节会自逢。
暂抛尘土扣云扉，山色空蒙翠湿衣。涧水松风俱有恨，道人瓶钵几时归。
火云收初旦，凄露净中夕。良辰非虚名，菊秀萸更实。世间孰真乐，心境遇相适。华屋与茅茨，何足系欣戚。勿云瘴海恶，山水侣吴浙。我有环堵居，危台俯清绝。及时要行乐，鸡黎随丰乏。真一拨新酿，九华袭前哲。西邻有书生，破帽衣百结。勿惮往来烦，杯中犹有物。
天定人难胜，诚哉申子言。不须占倚伏，久已恃乾坤。八郡袴襦德，三吴肉骨恩。少卿真不病，廷尉自高门。勿叹乘桴远，当知出世尊。无邪有妙理，一悟可长存。
大士来淮泗，神交寤寐中。应缘济物意，岂为写经功。恻隐仁之本，慈悲佛所同。虽无逮焚溺，尚欲起疲癃。五鼎荣何有，三光路已通。回看种桃处，葵麦卷春风。
菽水奉甘旨，亲安吾不贫。平反一笑喜，公子情何真。想见斋容膝，端居廓无邻。萧然十室间，吾力尚可陈。
涉世谁如子，凛然霜中筠。独能退藏密，恐污元规尘。阮籍废臧否，曹参惟饮醇。谁为晤语者，黄卷对古人。
瘴海不知秋，幽人忘岁月。祇记庭中花，几度开还枿。忆昔移居时，始是青荑茁。殷勤主人惠，浸灌寒泉冽。颜色日鲜好，条枝争秀拔。意无后人翦，喜托先生苃。海康接儋耳，云水何田蹑。俯楹独四顾，怅此波涛匝。闻道海门松，僵枝出繁叶。困穷不足道，喜有千人活。不似玄都花，蔌蔌那容折。
妙年不可再，白日谁能系。空惭粱肉索，不悟齿髪逝。季子颇亦困，还家笑奴隶。经年得揣摩，尚可资游说。良田初不耕，拱手那望岁。谁令困不学，斯与草木弊。海南寡书籍，蠹简仅编缀。诗亡不见雅，易绝空余系。借书如假田，主以岁月计。常恐遗地力，敢有不敛穧。便便五经腹，三冬良可继。傥磭愧寸阴，得无讥没世。
言乘下泽车，来赴嵩高约。春山多雨露，咫尺负丘壑。眷余实畸人，雅兴世缘薄。问途忽我顾，扣户烦剥啄。君才少不羁，屡散千金櫜。胸中横诗书，帐下余猿鹤。何妨门如市，心若虚舟泊。聊师季主卜，玩世甘寂寞。箕山宛在目，颍水清带郭。何年定卜居，伴我采薇藿。
轩裳定浮云，于人竟何得。不如饱诗书，颇似勤播植。丰凶纵有时，穮蓑无倦色。会须酬高廪，何用遽枉尺。我观徐夫子，六艺自警饬。肯回少年驾，闭户志匪石。弹冠岂不好，恐遂林泉隔。一朝堕世网，顿判云间翮。曲高和自寡，得丧相什伯。愿子保岁寒，功名当远索。俯首簿书间，聊将逃遣谪。
士贵贫时交，菽水清而真。我尔两相从，良是茅茨邻。太息屡书空，气横戈戟新。跰跚定笑我，曳踵随车轮。壮志早摧折，羁缧易伤神。放怀笔砚间，聊欲出怪珍。老木卧千岁，不才得终身。持此寿君子，勿愁脱粟贫。相将老潩水，烟雨共垂纶。
簪裳如缧囚，我生三年系。一落罝网中，遂负山林志。忆故晋阳城，访古寻前事。萧凉麋鹿游，正坐金汤累。西山鬰峥嵘，气势翔天际。因知神所托，千岁有其地。绵绵邑姜祠，盛德百世继。汾横地轴壮，泉涌山骨碎。我时正行役，忽此烟雨滞。颇遭溪谷留，使失乡关异。是时薫风初，殿阁微凉至。碧井照眼寒，山光湿衣翠。文鲂纵弱浪，野鹤下晚吹。平生谢公心，雅在东山醉。端来乞五斗，兹事复且置。凄凄百僚末，举首触嗔忌。早知折腰恶，谁敢朱云吏。愿君志吾言，身外皆沤寄。临渊休羡鱼，早决归来意。荣枯梦已破，何待邯郸记。
去年登斯亭，江山照尊俎。眼中十年旧，一笑便尔汝。今年登斯亭，春风糁花絮。故人渺天末，云海滞鳞羽。尺素相濡沫，耿耿不我与。壁间指旧题，珠玉暗尘土。良辰岂易得，陈迹空处所。眷言继高韵，寸缕惭织组。嘉我二三子，肴核佐玉醑。欢然为倾倒，落日争起舞。丈夫贵适意，穷达付出处。洛阳真小儿，顾慕涕如雨。江流无日夜，而此独不去。何须数岁月，俯仰亦今古。
山中春物早，霏红乱桃杏。霜筠固自如，挺立万夫整。蛰雷走狂鞭，迸地惊脱颖。鲜华竞时节，露箨含朝景。山家窘口腹，撷摘尽畦町。林间忽斑斑，一笑脱愁境。呼儿且朝饭，缥缈度云岭。海犀纷纵横，荆玉灿光烱。士生得所适，藜藿厚五鼎。膏粱谁不饱，去去多侥幸。
道人乐岩栖，泉石厌眼耳。胡为一叶舟，泛泛西湖水。应怜老居士，巾屦困尘滓。相从一笑顷，茗盌浮云蘂。江天正揺落，秋色淡如洗。宴坐俯层轩，梢云森鳯尾。眷言东溪老，挺立万夫伟。平生海潮音，卷舌付诸子。维此岑邃师，道学究终始。当年几酬对，万法一弹指。要当出新句，特用问兴止。江河有余润，今我亦随喜。
简师本吾儒，学佛见阃奥。开心涤尘滓，回首弃巾帽。飘飘秋云意，凛凛霜柏操。鱼鼓屡陪众，林壑常寄傲。十年栖仰山，终日勤劝导。欲酌清泠泉，为尔沃炎燥。欲挥智慧剑，戒尔逞贪暴。迷途自多梗，法岸岂易到。惟知务引抜，仰不愧复帱。幽明虽难诘，善否疑有报。岩间涌宝塔，兹事谁为造。琢削宁须班，挽拽谁困奡。一方竞奔走，万口尽諠噪。守臣献异状，天子锡嘉号。镇压等衡岳，扶持壮大宝。师乎良有得，叟也无复道。
幽居在山腰，斯堂近山顶。松竹琐阴翳，轩窗辟光炯。先生为题榜，醉墨重九鼎。登临属秋半，揺落江山迥。独鸟点晴空，斜阳乱帆影。相将举网去，鸣榔尽渔艇。含情寓毫端，羞澁对清景。却忆初来时，积雪照高岭。余香舞寒梅，芳意萌野杏。英英座中客，玉树凌风并。天涯叹沦落，谁使脱陷穽。怆然抚陈迹，晓梦惊初醒。年来饱经事，百念欲灰冷。君恩等山岳，此意犹耿耿。何当伸报効，万一免罪眚。杖屦时往来，壶觞欲酩酊。樊笼戢鸿鹄，末俗多蛙黾。此心端不谬，余生亦何幸。但恐主人瞋，尘沙污异境。
漫刺辞主人，迟迟驾短辕。郭外人烟晚，鸡犬自啾喧。客事足俯仰，世涂多险艰。行役亦云劳，未抵浪拘纒。潮汐真无情，歛去如绝弦。解衣试槃礴，旅鴈方联翩。天末线缕动，钲鼓俄阗阗。稍看黄金盘，呑吐洪涛间。歘然洲渚失，浩荡连云天。平生喜江海，岂但眼界寛。飘流二十载，龌龊百忧煎。今夕复何夕，玉壶俯人寰。造物虽汝厄，宁不略汝怜。清风一帆去，鼓柂余高眠。佳处良在兹，畴昔劳永叹。
九河赴沧溟，奔放日汹汹。霖霪作秋潦，散漫失邱垅。孤城临绝岛，狂澜惊四拥。凫鸥散凌乱，蛟鳄似矜宠。微茫天势平，荡揺坤轴动。田家栽一麦，秋稼泥沙壅。何能忧卒岁，迫此朝夕恐。孤生寄卑湿，五斗安阘茸。饱闻达人观，未作穷途恸。稍令裨危堤，运土纷接踵。河伯聊戯剧，尔辈嗟倥偬。成侯北方秀，笔力千钧重。新诗试模写，气夺洪涛涌。英英幕下郎，仡仡山西种。何当一交锋，我亦愿助勇。
去年南邑归，春风拂征辔。相从一笑顷，花卉方娬媚。岁月俯仰间，还到经行地。壁间旧诗句，尘土日蒙閟。老境牵俗累，节物揺乡思。归欤怅何时，与子同此味。浮云有南北，况乃为禄仕。置之勿复论，一醉了春事。
猗兰出众草，岁晚不可采。幽幽涧底松，独立色不改。成都有云昆，达识我所骇。形骸判土木，轩冕那能浼。端怀三釡养，尚赞百里宰。人方笑渠聋，我独悲众瞆。经行阊阖里，指述纷穉艾。爱之不可见，暮色生寒霭。一区已有宅，三径可无待。他年归去来，垂白看戯彩。林园日成趣，鸡犬亦自在。回看是非塲，蛮触谁胜败。收身要闲健，肯坐老病悔。我亦钓横塘，相望渺云海。
小左真奇才，童穉已颖悟。读书一十年，胸臆日充饇。时时吐所有，落笔不肯住。长江呑巨壑，白日破昏雾。雄辞何纵横，妙理争发露。骅骝始汗血，万里犹顷步。嗟嗟驽骀辈，安用苦猜妬。而我何为者，江海久飘寓。得子稠人中，磊落真瑜璐。文章岂易工，识者尤难遇。哀弦有三叹，要非俗所谕。往还几岁月，会面辄忘去。萧条抱膝吟，浩荡登高赋。迷途子所怜，正我欲到处。我观古人文，何曾事章句。至音本澹泊，太羮异凡具。君看桃李花，纷纷竞春莫。终焉适众口，了不在红素。子兮更深探，吾言亦其粗。
浮屠有冲衍，少小已隽伟。身虽束异教，性实嗜书史。千言挥洒顷，妙语如飜水。嗟嗟静阁中，斯人今已矣。
微风激寒波，浩浩皱纹縠。连山夹修径，约略露寒木。何人琢山骨，拂拭温如玉。苍苍碧月様，入手不盈掬。此生随万物，何者斯为足。要须指顾间，一寄千里目。
嗟我官永宁，天台祇兼驿。如何三过雁，未省一投屐。岂无谪仙梦，萧散到泉石。亦有山中诗，淋漓堆醉墨。当时巧酬唱，二左名藉藉。戴子尔何为，十载名山客。自言石桥下，醉耳惊霹雳。石桥富孙子，一一粲珪璧。希微小江山，妙尽丹青迹。怜我逸少徒，念念岷峨适。持此一拳许，已作千峰碧。我生痴钝杀，两眼眩白黑。尘埃浪奔走，簿领随戯剧。何阶探道要，回首谢形役。琴书载扁舟，归卧横塘侧。天台何必到，去路饶荆棘。端留石屏风，种种自可识。
英雄旧割据，鼎业逐流水。高台亦已倾，况及分香婢。鳞鳞屋上瓦，弃掷满邻里。镌洼漫儿戯，后世始称美。世人攻翰墨，好古惟两耳。何曾问珉玉，枉却千金市。岂知叠口翁，十指老泥滓。追踪千载后，未易较彼此。其质坚而刚，其肤腻而理。澄泓秋水浄，惨淡暮山紫。要当奴鳯咮，何止友龙尾。神工付黄壤，人间能有几。张侯金闺彦，不特河朔伟。十年走泽潞，百物尽糠粃。惟有箧中珍，左右配书史。明光惟起草，此独尘埃里。嗟我方著书，瓦砾著獭髓。慇懃桂籍旧，许辍陶泓子。学问已遗俗，取舍期不诡。及物何可望，奸谀诛既死。
野店饭童仆，驻马亦俄顷。寒曰不相贷，渐渐欹西岭。挥鞭上马去，惊尘蒙四境。客衣已疏薄，霜风作凄冷。极目去路长，回首烟村暝。鸟雀飞栖定，鸡犬啾喧静。新月当马头，疏林乱人影。去去甘远役，迟迟复深省。筋力疲往来，岁月磨簿领。虽云窃廪禄，乃是蹈机穽。战栗当吏案，低回傍公屏。少年浪自重，事业期台鼎。栖栖裁一命，泛泛慙飘梗。穷通宜有在，赋予定谁秉。矢诗寄幽叹，寂寞寒夜永。
我本山中人，中年堕纷华。祠庭罢香火，还寻旧生涯。墟曲分耆旧，问劳仍咨嗟。三径日荒芜，归来何晚耶。亦既谢父老，低头自吟哦。人生各有役，倦游即还家。来者祇如许，往者知奈何。
忆昨秋风时，持檄走东越。棘围琐深严，莲塘漾空阔。嘉与二三子，雄辩探理窟。清尊日从容，高堂俯轩豁。思家资善谑，望远严诗律。海蚌割明莹，荆璞略玷缺。双瞳眩丹青，万纸叠冰雪。敢辞穷日力，要使驽骥别。谁怜今夜里，还对中秋月。当时席空阶，清影数毛髪。杯盘已零乱，浩歌弥激烈。朋从渺湖海，岁月苦飘忽。穷阎抚往事，惊梦谁与说。清砧送逸响，寒螀共幽咽。旧游知谁在，想见宾筵设。泠然广寒宫，共此白银阙。题名满四壁，世路非一辙。北轩风雨多，长恐银钩脱。
剑溪激流湍，狠石森戈殳。剑山皆壁立，小径千盘纡。行人虽慎择，何者为夷涂。我行岳滩上，短亭临路隅。诗榜纷四壁，共伤辛氏姝。辛公罢会稽，归舟挈妻孥。惊涛触巨石，十掌一息殂。唯公倚敝篷，脱命颠沛余。泥沙污玉质，波澜漾罗襦。草木为惨淡，鸥凫亦惊呼。娇魂逐流水，散漫何所如。遗骸不尽获，亦有葬江鱼。千金不垂堂，覆辙戒后车。尔死今四纪，曾无复沦胥。是身等浮云，变灭只斯须。在物苟有益，宁辞死非辜。沉江耻谗国，人皆笑三闾。杀身以成仁，圣言良不诬。溺死岂尔志，庸知非良图。纷纷殖已利，感叹独踌躇。
圣贤须千钟，我岂个中人。焦枯展余沥，好我已十分。元戎镇河朔，怜此贱与贫。不羡彼瀛州，已有玉膏醇。小槽滴真珠，沾饷无疏亲。但有坐上客，谁问甑中尘。岂学梁父吟，何时见阳春。
劳生何扰扰，百年今半涂。是身等浮云，南北方自如。青衫忆初仕，与公父子俱。邂逅话畴昔，恍恍一梦余。
世途溷尘土，道人独潜清。隐几方丈间，凛然玉壶冰。湖山自拱揖，风月时将迎。未能役济胜，久客媿吾缨。
无雨我掩耳，有雨我不闻。我岂妄人耶，心手自纷纭。老人登斯亭，听否了不分。前山忽震雷，后山堆白云。
张公镇关南，宾客多俊伟。芝兰已秀发，父子作知已。圣人乐育才，充庭皆济济。仲也与计偕，发轫已千里。毛侯东南特，清澈分潄水。并驱及春风，联璧惊都市。麟鳯岂无种，貂蝉能有几。承家贵勋业，可独在书史。自怜坐樗散，所学慙篑止。永怀胜已游，尘土濯清泚。相从苦匆促，写别亦狂斐。离庭寒日暮，目断尘沙起。
山阳隐君子，少有高世名。终身慕父母，事之如平生。青衫老一命，儒宫谈六经。经行必造门，怀如遇公卿。虚往而实返，授业多豪英。衣冠尘土暗，辩论江河倾。吟哦千万篇，迥与六艺并。鲍谢寒蝉噪，郊岛苍蝇声。先生兼众体，浑然独天成。
十年走南北，委迹甘蠢蠢。旧学已茫然，疏慵长自哂。岂知江汉旁，名士有标准。高名久倾属，王事得亲近。可是臭味同，一笑脱畦畛。华堂照犀玉，觉我蜗舍窘。风流跂前辈，要当摅妙蕴。胡为饭藜藿，默坐师粲忍。微生縻簿领，与俗益矛盾。蹉跎谷口志，惭愧鹿门隐。百念已灰冷，积习扫未尽。绪余君勿靳，迷途须汲引。
先生脱尘屣，酉室八十年。物态日纷纭，此境长湛然。问道满函丈，孰云无世缘。茫茫天地间，所乐乃一廛。燕坐亦何为，柏子炷炉烟。
前辈不可见，吾犹及此老。洒然忘鄙吝，岂复叹枯槁。微言破聋瞽，从之恨不早。况有樗栎年，庶几松柏操。先生为首肯，人人有吾道。
我亦斯人徒，鸟兽可同群。隐居岂我意，裋褐老海门。物理有悟会，明镜无尘痕。似闻钓台老，劝饱千里莼。岂为饮啜兴，端念父子亲。
居士不溷俗，已判此生间。钓台经世志，谔谔在朝端。出处固不同，相对即欢颜。乖违限南北，奋迅无羽翰。此心日相见，未应劳永叹。
天地吾一气，万物吾一身。纷纷梏形体，末学蔽多闻。二老独超然，早以德为邻。昭昭此心理，千古无故新。寄声发妙蕴，一视世间人。
人生皆有役，我亦事川涂。崎岖荡兀中，此境常晏如。永怀贤令尹，出处与道俱。起予亦多矣，诗句乃其余。
从事惭非才，日觉有不如。丐闲得祠馆，回首谢荣途。古来陋巷人，饮水乐有余。利势与名节，二者常难俱。
功名等戯剧，俗眼自惊诧。诗酒有真味，多应知者寡。甞闻欧阳子，风月本无价。今我贫到骨，悬磬比居舍。就使一钱直，在我已不暇。故知造化意，特用相慰藉。
斯人今何在，古冢号寒木。简编漫遗言，风采不可复。龙眠真伟人，千载识高躅。神交入心匠，醉墨烂盈幅。萧然出尘意，岂独旧眉目。仲容还好事，收拾珍笥椟。世人浑未见，惠然投我欲。乘田元不耻，折腰亦何辱。行藏固有在，今昔岂余独。新诗第甲乙，三径森松菊。少陵曾未知，浪疑公避俗。我生痴钝杀，野性等麋鹿。长恐探道浅，轻比抵鹊玉。人生适意耳，何苦自羁束。低头拜公像，尘土方碌碌。
新息临通衢，赤白纷栋宇。古息渺村墟，相望十里许。我行属驰驿，枉道不可去。吊古独踟躇，指以示田父。伤哉彼美人，国破为人虏。惊魂懔风叶，暗泣泫花露。一死重太山，亦或轻一羽。犹能子元辩，独尔悄无语。旧物空颓垣，草木日繁芜。悠悠清淮水，千古亦东注。
天地一逆旅，此行适同涂。等是驱驰人，何者为不如。一念有忻厌，慊然顾赢余。安得如吾子，不与世俗俱。
吴子守西河，彊敌能远遁。功名岂不伟，事亲有遗恨。云孙亦何为，总髪能自奋。论兵得家法，绝域屡得隽。三釡乃吾志，九迁何足论。一朝弃官去，悍卒亦惊叹。官长欲挽留，归涂已强半。皇天照忠孝，爵禄亦如愿。彼师乃曾子，弃绝等仇怨。子从何人游，卓尔有独见。父子今一处，甘旨应手办。垂垂对黄发，衎衎日欢宴。客来为从容，觞豆无早晏。古今入商畧，亦有一笑粲。人皆赠渠诗，素壁供挥翰。吾丞岂真聋，尚缺此一段。君亲恩弥重，报効不可缓。始终能自勉，高义薄云汉。
烈风鼓青冥，阴云布峥嵘。不待珠霰集，忽惊玉花倾。一阳动黄宫，万物如有萌。丰年颁上瑞，我独欣发生。永夜不能寐，耿耿书窗明。
忆昨初寓宿，黄宫萌一阳。今我复来思，节物老春光。浓阴付梅杏，青实久已甞。翳翳轩窗日，几线如许长。蜂儿饱储蜜，燕子已巢梁。吏役秖扰扰，何术补民疮。学古要施设，及时当自强。光阴俯仰过，老矣徒慨慷。挺挺彼苍官，生来傲冰霜。端然阅荣谢，未觉岁月忙。
五岳独说太华雄，屹嶫千仞撑青穹。何人收卷入掌握，要使肉眼惊神通。悬岩绝壑溅飞瀑，玉窗翠壁开深宫。先生捧玩岂徒尔，崇卑真妄归圆融。我生江海曾未识，幽邃崎嵚烦指踪。堪笑骑驴老潘阆，却要三峰在眼中。
青衫白马佳公子，山东豪俊知名氏。平生青云期自至，仓庾一官聊复尔。丞公家风继伯起，笑渠飏糠两眼眯。乘田委吏古不耻，端恐前言戯之耳。
万卉流芳，不知春力。岩畔涧下，蹙红皱碧。乘兴复谁同，孤踪远雠敌。君不见五百圣者道雄机，灵峰晦盲深无极。寒山老，寒山老，随沉迹，迢迢此去须寻觅。花落花开独望时，记取白云抱幽石。
江边煮盐女，日垦沙中土。闻道潮干土有花，肩负争先汗如雨。经年鬻盐赴官市，屋里藜羮淡如水。谁家滋味尽八珍，猫狗食余随帚尘。
长门沉沉人悄悄，满庭红叶惊秋早。窗底银釭祗自明，却闻别院按歌声。飞花满地君恩去，覆水返瓶君或悟。人生离合自有时，多应不在相如赋。
播谷子，播谷子，尔休苦苦催春耕。劝农使者无一语，嗟尔聒聒知谁听。提葫芦，提葫芦，荒年有酒无人酤。先生年来亦不饮，花前愧尔情渠渠。杜鹃流血思归去，百舌从来巧言语。纷纷随意作春声，梦入钧天听韶濩。先生避俗厌烦喧，竹底诛茆甞闭户。苍苔满径人迹稀，嗟子胡为肯同住。声名尽道男子事，窗下谁知读书苦。灯花落也作罢休，早取商量君听取。
闻说江南多笔工，马生所作尤瓌异。十年江海得妙旨，一日声名倾众技。故人怜我有书癖，数管不辞千里寄。齐锋出颖虽不殊，洒墨虚心皆已智。当年退之传毛颖，假辞托说终伤伪。我今草草又百载，矫首相望空两地。文房四子迭有无，商没参横似相避。鼠须栗尾乃见嫌，强欲用之随弃置。马笔端如故人面，眼瞥见时心已记。跳龙卧虎非世习，绾虵萦蚓皆儿戯。岂知远适在加鞭，却傚良工先利器。何当拂衣隐林麓，约史著书从素志。敢言名姓垂竹帛，自甘生死惟文字。敬谢故人因及马，梳毫截管惟精致。而今劲健已不售，要须软熟随人意。
浮屠西来如转邮，方袍纷纷剧东瓯。上人维弼志独优，翛然高举异凡俦。从师度淮溯隋沟，神都岁月俄十周。燕坐缥缈云中楼，明窗翰墨冰茧柔。贵人旁午拥轩驺，问汝亦有所欲不。此身南北真浮浮，黄金白璧谁能收。乃独汲汲从英游，乞书览字无时休。千年金石穷雕锼，上剧钟王下虞欧。糢糊墨本如山邱，精神散漫不可求。俗人贵耳贱两眸，今人古意岂不侔。森然玉筯垂银钩，怒猊渇骥蟠灵湫。锦嚢象轴光油油，自笑长物犹见留。幡然忽忆江湖秋，瓶锡东下如轻鸥。诛茆伐木寒岩陬，名堂以静盖有由。坐观蠢蠢遍九州，长空浮云水中沤。眼前何曾无应酬，岚光波影相夷犹。别来书札屡相投，问我何时泛扁舟。西峰玊泉深且幽，杖藜来往亦风流。红尘道路方悠悠，回首东南天尽头。
我观淮之源，东行已千里。扁舟一日下长淮，似与故人相见喜。不知渡越几涧谷，清澈尚尔无泥滓。澹然端肯与我俱，试问故人能有几。荡云沃日穷眼界，茫茫直与天相似。万艘络绎鼓风蒲，翳翳尘飞明镜里。况闻水伯时恶剧，雷击风掀浪山起。岂知生处极幽深，清浅涓涓一泓尔。吾闻古来养心者，扩而充之亦如此。自惭学问太迂疏，十载不离蛙井底。潢污断港何足道，所得未能充口耳。忽惊浩浩东倾海，会令百川皆遶指。君看厚地一撮土，本来也是无多子。人间万事须自强，嗟我蹉跎今老矣。
君不见梅子真，当年狂歌吴市门。神仙隐逸两何有，耿介感激空千言。我今幸生太平日，千载相望同禄秩。闲看世事浑不知，一心祇愿饥肠实。有谁解与鲁公米，无田也酿渊明秫。瓮间细酌新泼醅，既醉欢娱亦萧瑟。江湖谁肯便相望，一尊犹及诗人甞。榴花竹叶应拨去，落琖且看鹅儿黄。高斋肆筵尽嘉客，长鲸一吸无余沥。座上杯盘未狼藉，愁见长瓶卧东壁。新诗飘飘写胸臆，青天白日飞霹雳。休言李杜门限牢，到底输我巧钻刺。我诗杉鸡竹兔耳，未见虎狼先辟易。异时更敢说较量，缩手从今作降敌。
尝闻欧阳子，自许一世豪。及得梅老蟠桃诗，畏彼松柏临蓬蒿。歘然欲以怪自戯，新句远继愈与郊。嗟我后来亦何为，敬诵遗墨徒嘈嘈。有时援笔学模写，矫首但觉嵩衡高。宣城无人颖尾空，百年风月何寥寥。那知吏部有孙子，年少力学精风骚。前日记梦属我韵，笔墨奔放欲与二子争秋毫。秦盆楚筑未觉陋，锵然入耳惊咸韶。昔我一官向天台，春风洞府生碧桃。简书坐束寸步不能到，落花流水空迢迢。羡君幽梦得所适，一饱便觉忘荤臊。要寻苏后评济漯，岂学刘阮迷妖娆。百年扰扰亦梦耳，更较长短论昏朝。不如吟诗饮美酒，从他世事如牛毛。
斗禄折腰方自勉，敢叹尘沙长满眼。平田细路苦萦纡，尽日肩舆在香篆。簿书告办裁知返，落日在山山路远。荆榛蔽塞虎纵横，僮仆相呼无处遯。山下人家早闭门，疏篱灯火自黄昏。杯盘四座还相语，犹有行人过别村。
山僧栖在山之巅，胡为振锡来市廛。且言自得相形术，愿与多士谈媸妍。津涂穷通可逆数，名分巨细潜开先。庞眉合享寿考福，鼎角堪持丞弼权。人生肖貌虽若尔，天理应效非皆然。条侯饿死始难必，裴度果相终何缘。亨衢第以直道致，吉祉多为阴功延。操修向善或向恶，感召凶吉如蹄筌。予观传记考物理，谓师语议非无传。出言少偷信不免，受玊苟堕知难全。况乎素行未中积，敢以虚表要诸天。富哉荀卿骋雄辩，推本心术深磨研。九州功崇夏禹跳，三面德至成汤偏。仲尼何长子弓短，古今无害为圣贤。林宗知人出明性，清澈鉴裁犹澄渊。大端亦贵器与识，规矩安可私方圆。君平卜筮达至理，探索造化穷推迁。与臣言忠子言孝，利害之际尤拳拳。古人术学务原本，宁将浮说相拘挛。羡师通论近名教，为师条列终吾篇。
乐天西湖夸竹阁，寂寞百年风陨箨。师今燕坐最胜处，翛然日诵山中乐。富贵易致闲难得，造物畀渠良不薄。老康游戯作偈言，使我怊怅心茫然。
当年公子身通侯，锦衣玊食天上游。骑龙日日朝北斗，岂识万里江湖秋。但闻人说芦苇傍，枯荷翻倒风飕飕。四天墨黑雪欲落，群鴈上下声咿呦。坐嗟上界足官府，十年高阁空双眸。岂无诗句强模写，晓梦不到寒江头。何人笔墨得能巧，活脱所见来神州。高堂素壁试披拂，已觉身在芦花洲。嗟嗟江海人，兀兀一叶舟。烟蓑雨笠不自好，风雪横来翻百忧。岂知公子曾未见，缣素髣髴千金酬。人生万事适意耳，过眼起灭皆浮沤。玉函置璧夸谨密，流落道路知谁收。公子好画岂云尔，要使万物供冥搜。至今好句在人口，泰华突兀黄河流。嗟我后来亦作诗，辞悭意鄙劳雕锼。愿起公子已死中，论诗观画一洗千古愁。
阔步云霄去，当年属意深。感时虽白髪，许国尚丹心。顾我无才思，登门怯醉吟。谁能将寿酒，满满为公斟。
亭障临燕塞，江山复楚乡。艰难悲客路，宴坐忆禅房。烧尽蒲花烛，清余柏木香。十年如梦觉，两鬓自苍苍。
送客关城外，回鞭驿路长。风烟无限好，簿领底能忙。平野破寒木，红尘烘夕阳。新诗巧模写，最忆幕中郎。
信步春风远，田家暮景迟。乱畦还有径，疏竹自成篱。鸡犬皆丰岁，渔樵独此时。年年看节物，鬓发欲丝垂。
僧家乐幽独，世路自尘埃。丈室何人到，重门尽日开。石泓泉滴沥，竹径月徘徊。多谢相招意，江湖归去来。
两溪寻胜处，三洞得偕行。涧外云犹湿，山深谷应声。留连看龙跃，来往计牛鸣。回首林间寺，疏钟报晚晴。
天上曾三接，人间第一流。云章颁召节，锦里送行舟。急雨千山暮，廻风五月秋。红旗犹可识，宾吏满江头。
节序重重过，京华物物新。安排黍生角，粧点艾为神。穷衖无来客，他乡有故人。挥毫非楚些，谁与吊灵均。
青女飞霜重，黄花挹露鲜。伊人今已矣，节物独依然。抚事真疑梦，登高泪迸泉。关河重回首，烟草夕阳天。
殊方复嘉节，对酒重悲嗟。逝水人何处，荒篱菊自花。南楼秋色远，西岭夕阳斜。旧日登高处，于今定几家。
寄语黄夫子，而今正好行。麦秋最凉冷，梅雨半阴晴。客路空形役，乡山独眼明。偏亲应更喜，少妇好家声。
断续黄梅雨，清凉小麦秋。谪官犹逆旅，送汝上归舟。松菊宜勤种，箪瓢善自谋。余生须付托，可但鹿门游。
留连不觉久，萧寺足清风。短棹平湖里，孤城落照中。朝廷尚多难，身世转飘蓬。安得言分散，清尊岂易同。
曾作河阳客，春来花满城。晓风吹玉勒，残月落金觥。天末伤离索，京华忽会并。琵琶双鳯翅，耳冷十年声。
问我黄山尉，无才亦可知。频修谢罪启，祇作送人诗。垅亩丰登外，山林冦盗衰。曾无慰父老，别后莫相思。
蹇浅时何取，蹉跎岁又阴。田园归去计，事业老来心。好句烦相属，离愁自不禁。松江分手处，烟水暮沉沉。
行乐连三月，渔樵亦醉吟。桑麻须日力，花絮识春深。飘泊惊时变，文章信陆沉。故园渺天末，无限欲归心。
蝶散花犹在，鸦藏柳已阴。敢辞连日醉，恐负惜春心。金缕休频唱，瑶牋正苦吟。独慙诗学浅，三叹岂知音。
伯氏古豪士，何曾与俗同。酒狂天地外，诗句笑谈中。池水添新绿，林花看旧红。向来多乐事，天末任漂蓬。
官舟怜逐客，鸣橹破惊湍。霞气横江白，秋风送晓寒。平生独往愿，今日上恩寛。渐近严家濑，擡头觅钓竿。
脉脉多愁思，栖栖复晚行。路回村更远，林邃客频惊。宿鸟非无处，归云自有情。乡关怅何许，天际暮山横。
竹轿兼程去，松门百里余。荒林疑兽伏，穷海异人居。山拥波涛急，沙轻步履虚。来因王事耳，此外敢踌躇。
阮舍淹丞属，闽山得俊髦。诗书能自立，州县岂徒劳。迂拙从吾老，飞腾看尔曹。祇应记岑寂，尺素到江皋。
问讯吾家姪，题诗寄此情。遗孤犹小在，聪慧乞怜生。祖母今年老，门风待汝成。须知疏懒叔，早晚欲归耕。
闻说吹台上，秋来鏁薜萝。白云长自在，幽径复谁过。天末空愁眼，尊前且浩歌。山林与廊庙，二者竟如何。
幽谷青青树，移根倩尔栽。祇疑荆棘地，不称栋梁材。岂为岁寒改，稍看春色回。清阴惟海国，回首思悠哉。
学舍贤师友，年家老弟兄。分符渺淮楚，倾盖忆都城。白雪千篇在，黄粱一梦惊。承家今有子，未觉负平生。
潇洒贤公子，闲邀病客俱。青灯初照席，彩箭已盈壶。隆凖真龙种，清声想鳯雏。扁舟明发处，应记梦华胥。
配德乐邱园，承家属后昆。千钟岂荣耀，一笑为平反。庭树悲风惨，霜天落月昏。斑衣已陈迹，补衮看忠言。
召节来金阙，扁舟望石门。家山秋渺渺，烟水暮昏昏。竟失临分语，徒伤远别魂。慇懃谢池月，相对宿江村。
问学探前圣，声名自妙年。何疑待价玉，却计买山钱。北极云垂地，西江水接天。扁舟如有约，吾亦赋归田。
黄卷开三馆，红尘又几年。病多须药物，旅寓费嚢钱。旧学宁无意，斯文祇任天。轩轩千里鹤，可但戯芝田。
乡国兵戈息，仍闻大有年。欲寻江上宅，预办酒家钱。好句烦招隐，余生且乐天。向来真可笑，舍己别耘田。
赐环初就日，弛担又逾年。老矣怀三径，归欤有几钱。报君惭犬马，恋阙望云天。但得邻颜巷，宁论负郭田。
邻并端如约，追随可判年。稻粱当富岁，鱼蟹不论钱。春到花开处，霜余橘熟天。清尊长啸傲，沧海半桑田。
乌府参风宪，鲰生负德音。投闲虽白首，体国尚丹心。天上浮云散，江边秋色深。第知歌击壤，宁复赋愁霖。
风雨江湖梦，衣裳京洛尘。人生皆物役，海内岂吾贫。丈室虽多病，邻翁或可亲。杖藜元有约，会见往来频。
江海闲来久，篇章老更新。蒿莱犹自饱，天地岂吾贫。旧友今持节，诸郎亦可人。应怜未归客，白首尚红尘。
酒胆他年大，诗名近世无。山林多避冦，里巷笑为儒。老去慵开眼，秋来欲染须。凉风千万里，的的为南图。
入竹空陈迹，经行忆岁除。旧游谁更在，逸兴近何如。树密莺声远，江寒鴈影疏。楼头红日晚，徙倚独踌蹰。
忆在西斋日，斯文得细论。别离空岁月，飘泊任乾坤。把酒余风味，看云各泪痕。扁舟独归处，烟水暮昏昏。
细草碧侵池，幽花亦满枝。群生俱有德，造物定谁私。故国春将暮，他乡日自迟。论文一樽酒，何路得追随。
鹿苑西湖上，乌台北斗旁。尘沙空自老，云外定相望。林麓余秋色，郊原半夕阳。惟应阁前竹，凛凛带新霜。
京国三千里，人来慰所思。遥知为客好，何似在家时。春日鸾凰去，秋风鸿鴈悲。衣裳慈母线，亦恐汝归迟。
茅屋西山曲，携书喜见过。别离惊岁月，淹泊奈时何。末俗皆浮诞，斯文肯琢磨。后生余力在，吾意已蹉跎。
花县逢迎日，琴堂宴坐频。簿书时有暇，灯火夜相亲。世系皆王泽，官曹独海滨。政成飞舄去，念别一伤神。
留侯有高致，世业更谁传。苕霅新开径，蓬瀛旧集仙。藜床荫松桂，蕙帐带云烟。扰扰争毫末，何人解乐全。
我欲寻三径，长歌归去来。未能似夫子，还是走尘埃。彩笔临流赋，清樽对菊开。披榛往来处，东望思悠哉。
真人已仙去，释子在高岑。暮色江山远，春风草木深。何人与题咏，今我亦登临。纵目皆云尔，谁知有纵心。
行役无时节，春来又几时。柳条随处处，梅蘂亦枝枝。弱质曾无取，斯文祇自宜。眼边新物色，驻马暮江湄。
泉裂碧岩腹，玆焉复小渠。泓澄元有在，溉濯乃其余。孤迹寄江海，三年困簿书。闲来俯清浅，感叹独踟躇。
渺渺指沧海，行行过汉陵。衣裳千里雪，鞍马九河冰。寓宿适有处，悲歌自不胜。平生少游语，耿耿对寒灯。
南州苦卑湿，梅熟复何如。老夫厌巾屦，穉子在泥涂。新月出天末，微凉生雨余。陶公入州府，此兴与谁俱。
天街经暑雨，乌府绝尘氛。跃马人皆散，新蝉我独闻。风生初罢扇，日转渐无云。寄语同时客，清凉尚可分。
驻马长河曲，穿林小径斜。犹能寻隐逸，可是厌泥沙。轩冕虽无意，田园尚有涯。何时策筇竹，随意到山家。
台奴初学语，丹子已能行。问叔今何处，嗔爷太懒生。会令主门户，岂复意功名。坐对江湖晚，横塘舟自横。
野外连荒草，楼头正夕阳。凭栏空远目，何处是吾乡。王粲从军乐，少陵羁旅伤。男儿知底事，出处两难忘。
捕逐虽王事，经行亦自强。舣舟当海岛，寓宿得僧房。绝境三山在，清风一水长。此生空物役，回首意茫茫。
驻马问村老，却言行未迟。路虽十里远，月到四更时。我去良有役，子眠宁负期。人生随意好，冷笑一题诗。
二子今西去，赠言聊尔规。勉哉精素业，行矣仕明时。破腊梅先蘂，含春柳欲丝。江边人散后，帆影渐参差。
海内名闻久，江边岁复朞。美才由世济，清节畏人知。郡国已无事，朝廷方有为。会参鸿鴈序，归去鳯凰池。
簿领勤官府，声名振士林。虽云心尚在，自觉力难任。岁月淹多病，江山入苦吟。高堂昔三叹，亦恐负知音。
远意诚难问，狂歌自不禁。花光春灼灼，月色夜沉沉。简册终何事，江湖独此心。野禽多意绪，飞集近寒林。
好在横塘水，人今去几年。秋光空到地，霁色自连天。伐石围高岸，诛茅驾短椽。归欤此心在，何苦利名牵。
江水西风急，江天作暝阴。乡山犹在眼，节物莫惊心。是处皆秋获，谁家急暮砧。薄游愧妻子，飘荡到而今。
陇蜀崎岖外，炎荒闻望中。黑头方世用，青眼忽途穷。遂作天涯客，何如塞上翁。幽愁还有作，笑杀赞皇公。
青春嘉诞日，八十渭川师。林下有真乐，人间无愧辞。松梢看舞鹤，荷叶隐巢龟。赖有荣孙子，蓝袍荐寿巵。
花县初相见，清樽日笑歌。交情论厚薄，客路自蹉跎。历历功名意，骎骎岁月多。岂知同夜宿，还问命如何。
年少开千卷，生涯祇一瓢。声名动场屋，意气在云霄。素髪今垂领，青衫尚折腰。未应轻斗禄，吏隐本逍遥。
永裕躬神武，开边绝汉西。虽云拥貔虎，犹未斩鲸鲵。吾子名家后，当年训士齐。天涯思往事，回首祇凄凄。
古寺重门里，回廊一径幽。水声长带雨，山色最宜秋。寓宿已多日，题诗更少留。此生随利禄，行路日悠悠。
燕处厌纷华，穿林一径斜。层峦开水墨，古木走龙蛇。事业虽无补，田园尚有涯。何时策筇竹，随意到山家。
每向新亭去，何曾问主人。弟兄俱有好，樽俎自相亲。栖翼云山晚，飞花洞府春。长愁醉归去，步步近红尘。
丈人乐高旷，阅世等樊笼。池馆重城外，尘沙一笑空。红蕖新过雨，修竹自生风。未必全违俗，杯盘与客同。
十里西城去，春风水拍堤。画船帘幕动，别殿筦弦齐。勿觉仙山远，相将醉路迷。红尘竞回首，斜日杏花西。
不知何处出，牢落水村边。隐隐犹含雨，飞飞欲近船。诗书看老矣，事业尚茫然。今夕知何夕，篷窗犹未眠。
诗书元有志，耕养苦无田。去国何为者，题诗独慨然。庙堂修政事，郡国奏丰年。五斗虽云薄，余生得醉眠。
飞盖山城外，寻幽鹿苑中。层轩不受暑，修竹自生风。江海多年别，杯盘一笑同。平湖吞晚照，归棹惜匆匆。
刘子天台去，君今几代孙。山居多水石，客至亦琴樽。簿领嗟淹泊，诗书失讨论。何当谢羁束，杖策过层轩。
飞琯迎长候，香糜入腊新。交情最怜客，节物独惊人。云意安排雪，梅香告报春。病中疏酒琖，兀坐惜芳辰。
河南闻誉久，汉上定交新。遗粥聊从俗，题诗更可人。归期恨不早，旅思怯逢春。他日从谁饷，长怀腊八辰。
曹霸逢佳士，慇懃为写真。今君仍妙笔，顾我独何人。轩冕曾无意，功名敢问津。会须添杖屦，却作自由身。
前辈风流远，惟公尚复存。此心无限量，所得有渊源。眷奨深宸扆，声名重谏垣。平生经世志，已矣复何言。
不见林夫与子方，坦翁健笔亦堂堂。孝诚亲有终身慕，忠爱君无一饭忘。铭座六章韦作佩，入台五字铁为肠。未应径欲投吟社，谏草长留御榻傍。
谁引扶胥水入城，循除终日爱琮琤。天风何许珮环响，秋色自然竽籁声。尽洗珠犀宁受涴，少留琴鹤未须行。它年父老传都漕，名与濂翁一样清。
番禺文物于今盛，闽浙彬彬未足夸。丞相宅曾住南郭，鼎魁坊止在东家。好陈董子三篇策，莫看唐人一日花。珍重诏书相勉意，士先器识后词华。
自昔番禺统府雄，君恩暂许领元戎。不羞短发垂肩白，且爱前旌照眼红。笔久不灵妨草檄，臂新无力怯开弓。即今超距多枭俊，安用辎车载此翁。
士女如云服珥鲜，暂陪猎较亦欣然。清于坡老游杭市，俭似乖崖在剑川。使指何功烦卜夜，遨头此念可通天。粤人拥道千层看，不见狨鞍三十年。
陌上游人趁筦弦，岂知君相尚筹边。细听野老交谈处，犹记兵端未动前。草市收灯如许早，端门瞻跸定何年。书生晚抱忧时志，归画残灰理旧编。
晚雾徐收月色鲜，承平物态尚依然。断无飓母起吹海，应有蚌胎还媚川。远俗熙恬犹乐土，孤臣流落谩忧天。夜归听得舆人语，且愿新年胜旧年。
归念常如危柱弦，春来梦绕白云边。不知新雪添头上，但见繁星满目前。即事有诗聊记节，捄时无策但祈年。二公语妙堪传远，严杜何因可共编。
愁眉暂展頼君诗，欲以先知觉后知。历引竺乾宽此老，未甘嬴博窆吾儿。寄阿兰若俄经昔，祔短松冈会有期。欲访巫咸何处在，忧来自向理中推。
彭聃俱未离乎死，况汝孩提未有知。自昔丈夫怜少子，即今王母惜孙儿。探环尚记曾游处，建鼓应无再见期。三纪七挥儿女泪，孰尸寿夭莽难推。
齐人陈迹此流传，班史苏诗岂必然。故老皆言家即寺，痴儿误入海求僊。莫将刘项分羹鼎，来涴巢由洗耳泉。欲采菖蒲无觅处，且随箫鼓乐新年。
南帝当年此筑台，称雄亦岂偶然哉。谩通异国求阳燧，不道偷儿饮漆杯。能使越人存旧迹，始知秦吏有奇才。祇今黄屋归何处，但见牛羊夕下来。
竞逐朱轓载酒行，熙熙物态与人情。浴沂我欲寻儒服，涉洧公方厌郑声。试问冶容遨夜市，何如赤脚馌春耕。故山瓜圃应无恙，老去深知愧邵平。
秧马从今渐可行，林鸠未好便呼晴。敢云使者乘轺传，聊为君王式耦耕。有一日留忧职旷，无三宿恋觉身轻。此生不复持高论，愿友台佟与尚平。
先帝谋元帅，烦公护蜀淮。军皆歌范老，民各像乖崖。北顾犹关虑，西归已卷怀。早令扶日月，宁不扫氛霾。
麻卷扬庭久，蒲轮就道迟。虚传杨绾用，不奈蔡谟辞。祝柱从渠诮，摧梁得许悲。流传千载下，犹足励清规。
昔侍琼花宴，回头二纪余。嵇康作书懒，魏勃扫门疎。尚意开黄阁，安知尾素车。萧然旋马第，人指相君居。
田横死士今亡矣，陈豨从车安在哉。独有尉佗尚黄屋，故应两费陆生来。
郦烹未久蒯几烹，陆子优游享令名。南帝称臣橐金返，更推余智教陈平。
归客飘然一叶身，尚能飞屐陟嶙峋。危亭下瞰嵎夷宅，积水上通河汉津。叱驭为臣前有志，乘桴从我更无人。暮年笔力全衰退，甘与韩苏作后尘。
亭傍乔木拂云天，亭下高桅泊晚湾。白是张骞曾泛水，青疑徐福所求山。羊城隔雾愁回首，鲸浸收风喜见颜。却笑金乌并玉兔，辛勤出没雪涛间。
天稔中原祸，朝分党部争。当年谁宰相，此地著先生。故国难归去，新巢甫落成。如何鲸浸外，更遣打包行。
博士位尤卑，投名入党碑。今观名世作，多在谪官时。太史沅湘笔，仪曹永柳诗。新祠绵蕞尔，未尽复遗基。
吴儿解记真娘墓，杭俗犹存苏小坟。谁与惠州耆旧说，可无抔土覆朝云。
昔人喜说坠楼姬，前辈尤高断臂妃。肯伴主君来过岭，不妨扶起六如碑。
只见如山白浪飞，更堪动地黑风吹。渺茫直际九州外，汹涌常如八月时。河伯岂能穷海若，灵胥仅可吓吴儿。惜无散发骑鲸友，共了南游一段奇。
淮雪江风裂面寒，往来万里一征鞍。三千客谩曾弹铗，十九人谁肯捧盘。自古英才多顿挫，只今世运尚艰难。空余败壁龙蛇字，黄鹄高飞不复还。
世有凝香乐，君侯总未知。清斋灯火夕，闭合荔支时。郡小留难住，民愚去始思。两年案头笔，一字不容私。
但见两眉颦，何曾一馔珍。节如僧更苦，家比郡尤贫。琴鹤均为赘，莼鲈颇切身。荡山有来鴈，莫惜寄声频。
州境与潮邻，徐行止浃旬。瘴乡均一气，盐子亦吾民。日晏烟岚歛，兵余户口贫。定将田里事，闭合细条陈。
祸始自三枪，菑犹被一方。帝将安渤海，君肯薄淮阳。老手何忧斲，新眉尚费粧。汉庭褒郡最，蚤晚入为郎。
初阳收久雨，淳祐第三春。聊与众行乐，稍欣农食新。俱蒙青帝力，莫问紫姑神。座上遨头作，流传遍郡人。
纵观姑游目，殷忧欲碎心。马嘶淮祲恶，鹃叫蜀冤深。玉座方停箸，椒涂亦脱簪。好为谏臣论，莫作醉翁吟。
甫报弓旌召，俄闻弹射攻。匹如饮甘露，又似斩春风。云梦吞伊辈，须弥纳个中。故山多芧栗，不必问狙公。
昔在端平际，临朝想老成。但闻辕固召，不见伏生行。霜柏无寒暑，朝华有悴荣。由来天所靳，上寿与高名。
束帛征诸老，深衣立一儒。乡人偕猎较，童子共风雩。屑屑羞来往，兢兢迨举扶。自惭衰竭久，书墓觉词芜。
罢税无兼局，萧然古廨寒。士称为善类，民说是清官。力薄难推毂，身轻易起单。竹林逢大阮，试为问平安。
不假横金贵，居然比玉温。诸公从上雍，一老立东门。伯氏推难弟，先师有嫡孙。耆英凋落尽，旧事向谁论。
昔在高阳里，曾登夫子堂。武城愧言偃，畏垒化庚桑。病臂书全阙，惊心鉴忽亡。平生刍一束，道远不能将。
身自无安处，升州更广州。逐教子方去，死到了翁休。凤至虞廷喜，麟亡鲁野愁。忧时兼悼友，白却九分头。
久欲携莼鲫，呻吟去未能。甫封陶母墓，俄吊董生陵。言立何曾死，骚招更不譍。那须论宿草，身尽泪方冰。
俱被光华遣，同归寂寞滨。吾灾因抱椠，子咎在埋轮。记忆烦明主，招徕到远臣。要须留晚节，它日白先人。
怕与亲朋别，那堪送子行。天威难俟驾，秋暑勿贪程。若见知名士，为言不慧兄。孤危托君相，耕钓毕残生。
物色来林下，安排起海滨。居然蒙锦穽，幸未驾蒲轮。非我瑕疵女，云谁毁誉臣。只愁从此去，未易致虞人。
祖帐方涓吉，公车已尼行。若非露消息，未免迫期程。水菽姑娱母，茅柴且酌兄。未应天禄阁，便欠一更生。
诸贤谈稷下，孤士卧漳滨。母亦为投杼，儿宜勿斲轮。无书留逐客，有些吊累臣。一室才容榻，奚烦问疾人。
稍欣公议白，又报啧言行。上漫招东马，人方毁李程。迎来新观主，伴取老师兄。汉士方云合，何须鲁两生。
蜀郡卢夫子，沉冥不偶时。幽深病梨赋，奇怪磔蟇诗。古有严并李，今无旷与夔。何当短檠下，历历叩群疑。
井络缠兵惨，瞿塘下棹轻。命宁一钱直，腹载五车行。姑览无诸迹，休听望帝声。世无韩十八，谁识玉川生。
郡接湖南境，孤城若个边。茆寮愁问宿，峡石善惊船。官小无迎吏，诗工有续编。古人高妙处，不过览山川。
性与聃书合，平生宝俭慈。鹿门妻采药，蟾窟子攀枝。君可先贤传，吾慙幼妇碑。衰年窘才思，呵冻课哀诗。
昔建经离乱，烦公出拊循。鲁宫恢故宇，蔡卒即吾人。薏苡何伤我，甘棠尚在民。悲哉元日召，当宁记名臣。
昨御祥琴后，多传吉语通。虚令占列宿，不料奏悲风。华表孙从祖，生刍壻吊翁。九原一无憾，全璧见先公。
伯也不可作，叔兮犹典刑。公车玉堂荐，书室鹤山铭。久上通侯印，新营太祝厅。衰年亲旧少，吟罢涕先零。
元老登庸晚，同年召用初。惜哉武公耄，甚矣董生迂。汾曲庐旋返，平津合寖疎。空令双鬓白，犹待两轮朱。
忆昔陪真率，华居甫落成。坐宾来堕帻，侍女出弹筝。无复吴趋曲，空余楚些声。九泉见忠简，应问老门生。
秋赋曾宾送，春卿偶脱遗。离群嗟老境，同队记儿时。终制从家礼，高怀见墓碑。亦如陶处士，自作诔兼诗。
书坊黄册诱儿童，朝取封侯夕拜公。贾董奇材无地立，欧苏精鉴与人同。安知李廌麾门外，不觉刘几入彀中。蚤晚君王求极谏，莫教豪杰泣途穷。
龙泉笔绝文章熄，此作居然可贵珍。激处飜嫌董生缓，新来却笑退之陈。假令复瓿无知者，尚可藏山待后人。外物区区均粪土，祝君爱取不赀身。
三径荒凉手自开，旋移花竹剪蒿莱。休休岂不缘迂惰，屑屑何为费往来。明主祇今搜坠典，故人太半客翘材。累臣方卧漳滨疾，错梦钧天听乐回。
衮衮登瀛更上坡，且容老子钓烟波。凤麟自合呈祥瑞，凫鴈何曾系少多。时有耦耕人共语，亦无问字客相过。倒囊欲答骊珠赠，柰此家徒四壁何。
旧案依俙在柏台，寄声杭本莫翻开。骑馿导从两黥挟，罗爵门庭几客来。务观可堪供史草，补之不会作宫梅。男儿盍建横行策，免使君王叹乏材。
戍满归来薇亦刚，策名不觉十年彊。素无沂国三场志，曾有西山一瓣香。晁董未能免科举，孔颜方可语行藏。要为天下奇男子，宁论区区国与乡。
叔季滔滔未见刚，每闻健论意差强。向来曾劾灯笼锦，老去聊凝画戟香。世运横流安所止，圣朝未舍岂容藏。几回欲上铃斋谒，衰病无因可去乡。
乌府名臣暂拥麾，霜棱聊复变春熙。行人犹谓骢当避，圣世初无鳄可移。粤俗相携看上日，韩祠配食付它时。极知不作周南滞，禁闼须君补阙遗。
臞翁活计未全迂，老骥新生汗血驹。攀桂肯输郎罢否，分梨还让阿兄无。应陈俎豆为嬉戏，想见诗书被抹涂。报与厨人多酿酒，王家例合有三珠。
童年觜距已专场，何况而今益老苍。天网恢然罩鸾鹄，朝阳鸣矣革蜩螗。士谁与贺争同进，众亦推弘诣太常。可惜祠官无气力，不能搢笏诵阿房。
谦之绋翣迎归福，平甫灰钉送返莆。空累两家营后事，仅留四壁遗诸孤。学徒谁是单传者，史藁曾经乙览无。贫富皆当终牖下，招魂何处有神巫。
二士平生极好修，箪瓢之外尚何求。暮年更傍谁门户，故国宁无某水丘。华箦殊非爱曾子，短衾自可覆黔娄。小车处士差安稳，十二行窝取次游。
曾约还辕访爵罗，几回扫榻伫经过。待先生敬虽如此，与老人期柰后何。走马看花消许急，杀鸡为黍误侬多。吴中故旧还相问，一臂偏枯两鬓皤。
向来参请徧诸方，恍惚如痴亦似狂。雪与膝平犹未退，斤从鼻过了无伤。拈花弟子知谁悟，撼树群儿不自量。极欲为君露消息，天寒日短话头长。
买牛搜粟向蛮烟，衰病安知璧偶全。使者召归曾四辈，臣之得罪又三年。柳刘漏语谁云尔，绛灌怜才定不然。纵使有泉堪洗耳，先生此愧若为湔。
学问过时已悍坚，文章垂老未精专。薰琴何患无赓载，秋扇明知有弃捐。旧读温寻浑不记，新吟锻炼久方圆。此生幸不当词翰，免被人嘲上水船。
已向深林卓小庵，是中仅可著禅龛。士师何止三无愠，中散居然七不堪。一去重华那复得，方当盛汉勿多谈。近来弟子俱行脚，谁伴山僧面壁参。
阡陌东西山北南，半生常带散人衔。何曾云梦芥八九，一任狙公芧四三。合上大夫投欲死，瓮间吏部寝方酣。可怜子骏无家法，下见先人面有惭。
弃置空村饱世情，高轩乃肯顾柴荆。韩甥殷浩贫亲戚，李益卢纶外弟兄。两鬓萧疎惊老大，一灯明灭话平生。刺桐花下逢予季，多致诗人未害清。
贺监空多惜别情，木绵花得似三荆。打包便是参禅客，垂橐何须使鬼兄。小郭今宁无赵子，四门古亦有欧生。南辕不涉贪泉境，归去诗肠彻底清。
自鉏空旷汲潺湲，占断清溪第几湾。傍九日开侵岁晏，居千花殿觉天悭。餐英饮露平生事，遗臭流芳一念间。菊不负君君负菊，年年秋不在家山。
施先生学有源流，家自长安徙益州。畴昔建牙当一面，祇今失国托诸侯。身侨岳麓无生计，目断岷峨起暮愁。闻道汉廷须黼黻，蜀珍那得此淹留。
胡尘突过剑门关，西顾于今尚未宽。早晚相如通僰道，苍皇子美问长安。拮据自笑营巢拙，枘凿明知合辙难。纵有望乡楼百尺，淡烟衰草莫凭栏。
闽蜀相望万里遥，敢图斗垒屈魁杓。南州处士蒙殊礼，魏府牙兵不更骄。邦伯如今安得结，国人它日会思侨。瓣香垂去犹精祷，果有甘霖溉旱苗。
绣斧翩翩向福唐，百城歛衽避风霜。梦回桑下初何恋，手植棠阴故未忘。判笔有神皆可录，抄书无数即行装。从今病叟牢扃户，莫望严公访草堂。
读它人作多遗恨，君似连城璧少瑕。楮叶国工如许刻，菖蒲灵物偶然花。今无摩诘携同宿，后有荆公选百家。不惜矮窗残烛下，与将朱笔撷菁华。
仙鬼微茫果是非，不如辽鹤有归期。铸成范蠡何嗟及，绣作平原未必知。歌扇舞裙风雨散，野田荒草古今悲。可怜一觉寒窗梦，犹记联鞍出塞时。
寤寐中原独著鞭，往来绝域几餐毡。封侯反出李蔡下，成佛却居灵运先。八百里烹飨军炙，九千缣辇作碑钱。祇今谁是田横客，回首荒丘一慨然。
岁晚湖山寄幅巾，浩然不见两眉颦。看花李益无同伴，顾曲周郎有后身。厚禄殷勤营葬地，隠君欢喜得吟邻。看来造物于君厚，判断风光七十春。
每岁鶑花要主盟，一生风月最关情。相君未识陈三面，儿女多知柳七名。自有菊泉供祭享，不消麦饭作清明。老身独殿诸人后，吟罢无端雪涕横。
造物生才自昔难，此君夭矫类龙鸾。圣贤本柄藏椰子，佛祖机锋寓棘端。畴昔诸人多北面，暮年万里著南冠。伤心海内交游尽，箧有遗书不忍看。
曾有舂陵逐客篇，流传哀动紫阳仙。安知太白长流处，亦在重华野葬边。碎板一如坡贬日，盖棺不见桧薨年。谁云老眼枯无涕，闻说临川即泫然。
忆昔端平典册新，三麻九制笔如神。内庭唤作真学士，晚辈推为老舍人。垂死遗言尤苦口，平生谏疏最婴鳞。建功不作于潜死，谁为君王说厚伦。
回首杨州一梦余，故交已直玉堂庐。寒暄未省通君实，穷薄空烦诵子虚。甚愧丈人于甫厚，孰云夫子不回如。残年无复陪精论，开阖平生几幅书。
斜飞庆历皇华远，捷出熙宁使指新。但记欧公更此职，不知赵济是何人。剡章徧及孤寒士，奋笔先诛聚歛臣。自叹暮年衰飒甚，羡君老手独埋轮。
汉廷盐铁议交攻，有诏姑惟旧法从。闻道岭南歌圣主，一如河北感仁宗。向舒自是堪王佐，桑孔安知富大农。它日公归奉清问，可无鲠论赞烹封。
二诗简澹扫秾华，作者几无以复加。璧十五城方定价，桃三千岁一开花。选骚意度卑唐体，晋宋文章让谢家。莫道老夫今耄矣，平章此事不应差。
新敞朱甍映碧岑，高门谁识庆源深。畤郊已解传家学，石礼皆堪直禁林。七叶文章真有种，二郎官职本无心。庭前玉树成阴未，著手栽培昉自今。
老觉人间无一忻，怪来干鹊耳边闻。休嗔穷鬼揶揄我，绝喜春官摸索君。畴昔先生有高第，即今后死与斯文。不应也跃看花马，忘却江天树与云。
少游款段何从借，伯厚鸡栖未易求。看取后村翁简径，百钱聊税一渔舟。
退之岁晚南溪上，把钓联诗得几回。便与乌衣群从约，及身强健更频来。
向来平勃颇相知，使粤归来岁月移。只以一篙为导从，亦无剑马可相随。
桥低水涨过船难，旋拆船篷复旋安。未免屈蟠篷底坐，谁教君爱切云冠。
弟兄玉映更珠联，岂减玄晖与惠连。却笑汉人无具眼，羡它李郭作神仙。
眉洲屿隔雪涛中，闻此山川髣髴同。但是至人游息地，邦人处处作离宫。
虽沉璧马计安施，倏忽桑田变渺弥。说与神通君看取，潮头不到艮山祠。
溪北溪南一雨通，山村佳处便掀篷。老身不怕无安处，著在渔翁保社中。
稚子呼牛妇馌耕，早秧水足麦风清。老农喜极还垂涕，白首安知再太平。
本朝耆旧数吾宗，老监轩昂洛社中。后五百年人定说，过江复有戴花翁。
才入中年会面难，安知白首此团栾。不妨时驾柴车出，只作初骑竹马看。
伯兄廼汉司徒掾，季子亦唐行秘书。只愿荆花常烂熳，莫令瓜蔓稍稀疎。
自古根深枝叶蕃，百年乔木到今存。只留谏草传家世，莫著轺车辱户门。
西舍鸣笳索赋诗，东家拽石请书碑。眼中除却壶山外，多是新知少旧知。
呼来不许望清光，麾去奚堪作省郎。莫是后身刘快活，插花重入少年场。
石室千年不复开，庭花无语委苍苔。席间旧客惟枚叟，白发重将屐齿来。
空留藓石仆斜阳，不见奇章与赞皇。何必雍门弹一曲，蝉声极意说凄凉。
百年如电复如风，昨日孩提今日翁。乍可生前称醉汉，也胜死后谥愚公。
早退分明胜一筹，年行六十复何求。东门瓜与南山豆，谁道君恩薄故侯。
后有良工识苦心，今无善听孰知音。老来字字趋平易，免被儿童议刻深。
世间平远景，万幅在洪家。晚至番君国，方知不是夸。
一棹微茫里，孤亭紫翠间。恍疑涉彭蠡，又似访庐山。
江险不容极，禹功胡可忘。向来小龙子，衮冕食千羊。
夹立朝群玉，浓粧列万筓。中州不敢顿，抛在瘴云西。
茆山千万叠，不得见天全。帆出扶胥口，无山只有天。
雪冒禹碑石，云埋泌草堂。早知抱遗恨，悔不挟干粮。
半夜黄天荡，楼船雪浪中。当年草檄客，今日负樵翁。
太武求溲处，支祁著鏁边。淮风晨裂面，淮浪夜惊船。
展卷嗟丘也，东西南北人。昔还行脚债，今作卧游身。
一匹好东绢，天寒家未温。尽教儿拆绣，闲管妇无禈。
宗周危可悯，苌叔死非难。臣血三年碧，臣心一寸丹。
不怨穷并佚，能安小与卑。何须立奇节，展季即吾师。
忿怼及韩驷，荒唐入郢鞭。乐生端可拜，宁死不谋燕。
芈姓且为虏，累臣安所逃。不能抱祭器，聊复著离骚。
寄声谢绛灌，勿毁洛阳人。岁晚治安策，谆谆礼大臣。
孝廉已称帝，宾佐尽封侯。不道投荒客，交州白了头。
鬼质内持衡，胡雏外握兵。一朝临白刃，乞米老儒生。
幸自忤将军，那堪触太真。世无郭中令，谁赎谪仙人。
饮食晚由窦，门庭谁敢闚。禁中无急诏，不记奉天时。
貂珰窃大柄，韦布献孤忠。牓出惟风汉，无名在选中。
不愁儿足冻，第恐母心伤。所以子范子，惟弹一履霜。
莫亲于父子，天性有时移。竟以妇为厉，空令传作诗。
君父如天地，虽逃安所之。可怜共世子，死不恨骊姬。
亲劬何以报，子职贵乎勤。梨本非难熟，瓜殊未易耘。
伍奢呼二子，一至一奔焉。逃父吾无取，雠君亦未然。
诏自沙丘至，如何便释兵。君王令赐死，公子不求生。
圣经非拒父，古谊有传贤。据以兵求胜，彊能智自全。
晨兴风色恶，日晏汲归迟。宁与闺中诀，莫令堂上饥。
礼律通称母，宁分继与亲。乃知履霜子，绝似卧冰人。
智出建成上，贤于子纠多。至今称让帝，当日唤宁哥。
木主来西土，檀车济孟津。只应千万世，瞻仰首阳人。
贤矣两家臣，存孤极苦辛。后来有曹马，亦是受遗人。
稷下空多士，谁为国重轻。列城七十二，死者一书生。
六国钧南面，甘为北面臣。向微生一叱，几帝虎狼秦。
纷纷荆聂辈，犹有利而为。智氏已无后，先生欲报谁。
已设床临牖，何须绶著身。遂令移鼎贼，知愧饰巾人。
卜筑堪容膝，休官免折腰。宁书处士卒，不践寄奴朝。
唐德虽中否，犹能愧畔臣。尽驱污贼者，往拜诈喑人。
城去曾联疏，宣收亦举幡。向令无太学，安得有何蕃。
节将飞飏去，牙郎卖弄余。唐臣不负国，惟有一尚书。
一闻尧禅后，洗耳急归休。邻叟嫌泉浊，牵牛饮下流。
皇皇问津者，藐藐耦耕人。不识吾夫子，宁非古逸民。
客云自孔氏，不觉喜逢迎。止宿见二子，孰云无世情。
上古闻巢父，衰周有楚狂。由来豪杰士，不必待文王。
去避坑焚祸，来成羽翼功。留侯不自语，驱使紫芝翁。
尚恐公污我，何妨史失名。深衣与短制，同召不同行。
幸自沉冥去，无端物色求。蓑衣亦堪钓，何必被羊裘。
肃宗汉明主，犹恶五噫诗。一旦拂衣去，世人那得知。
采药栖迟稳，燃萁篡夺危。景升不爱子，却念德公儿。
太公辅西伯，严子客东京。独有汾亭者，无人得姓名。
历历非诸子，骎骎及圣丘。乃知焚籍相，亦自有源流。
决去先生勇，怀安二子慙。向令犹在坐，楚市赭衣三。
偶脱骊山厄，龙钟九十余。谁知汉掌故，传得不全书。
面折公孙子，堂堂负直声。安知上前议，那复有黄生。
绾臧不自保，强致老先生。鲁邸今朝罢，蒲轮昨日迎。
茂陵轻朴学，宽对乃忻然。口谩谈三代，书才说一篇。
窃弓俱奋臂，窥鼎迭磨牙。同姓余中垒，昌言抑外家。
新笺传后学，古训发先儒。不拟狂年少，灯前骂老奴。
当时三晋地，已有圣人生。不晓河汾氏，为隋策太平。
弃甲争先去，收兵殿后回。但云马不进，应自圣门来。
数战数败北，宁非将略疎。收功一匕首，安用读兵书。
浪说三遗矢，犹堪一据鞍。君王不自试，耳目信人难。
说客为秦谍，君王信郭开。向令名将在，兵得到丛台。
太息臣无罪，胡为伏剑铓。悲哉四十万，宁不诉苍苍。
绝漠功虽大，长城怨亦深。但知伤地脉，不悟失人心。
塞外传烽急，云中调守难。谁为帝言者，白发老郎官。
飞将无时命，庸奴有战勋。谁怜老卫尉，身属大将军。
土室不堪处，其如瘴毒何。莫年款段马，有愧少游多。
除却祖生外，余皆在下风。老奴口耳小，安得肖司空。
不能战涿鹿，聊复隠崆峒。挥手谢轩帝，毋烦顺下风。
活得如彭老，忧愁八百春。频为哭殇叟，屡作悼亡人。
了不见矜色，晬然真德容。先生新沐发，弟子叹犹龙。
肉身无羽翼，那有许神通。会得泠然意，人人可御风。
白骨因谁活，青牛与尔俱。未酬再生德，更索积年逋。
宿有骖鸾约，飘然溯碧霄。不为君主鬯，却伴女吹箫。
子羽徒扛鼎，其如欠转圜。不能决王霸，聊去作神仙。
忽弃国中去，疑为方外游。早知守都厕，何似莫仙休。
忽去为吴卒，深逃安汉公。翻身天地外，脱屣市朝中。
药品用昆虫，遂亏全活功。至今仙未得，只在蜀山中。
世传汉明帝，始梦见金身。曷不观列子，西方有圣人。
面色削瓜黄，眉毫覆雪长。安知四天下，只在一禅床。
放勋访吾叔，鲁叟问弘聃。所以此童子，诸方亦遍参。
直以心为佛，西来说最高。始知周孔外，别自有英豪。
明镜偷神秀，菩提犯卧轮。更将旧衣钵，占断不传人。
若非大气魄，只是小机锋。老子一声喝，学人三日聋。
此老手中棒，轻轻也有瘢。佛来与三十，某甲莫须餐。
若以色见我，几于貌失人。林公少须发，澄观欠冠巾。
值乱行何适，随缘住亦安。能将石虎辈，只作海鸥看。
寺甲于江左，身迎入禁中。如何浄居殿，饿杀老萧公。
俱著锦衣裳，凭谁办绿黄。可怜君耄矣，贤嬖不贤姜。
甫闻阿娇进，又报卫娘留。莫倚金为屋，重重只锁愁。
玉座吞声别，毡车触目悲。如何汉公主，去作虏阏氏。
歆已作佐命，雄甘为大夫。独余黄室主，不肯面新都。
仓皇问君父，忠孝两关心。绝胜杞梁妇，惟知哭藁砧。
昔有二人贫，耕田与负薪。朱妻恚求去，郤妇敬如宾。
夫节独高古，妇贤传至今。既为加美谥，复不用邪衾。
不敢怨夫子，徒悲误妾身。安知同穴者，乃是乞墦人。
彼雏饰容服，吾穉业耕锄。不以贫慙富，贤哉妇儆夫。
尊嫜有严命，妾不获从夫。去去犹回首，谆谆别小姑。
贵贱有定分，勤劳无怨心。若令逢吕武，亦化作姜任。
恍惚疑如在，缠绵爱未休。明知已仙去，犹欲出神求。
兽不能加害，倾身障赭红。安知丁与傅，他日鸷于熊。
妾命薄如纸，君恩冷似冰。生当事长信，死愿奉延陵。
主命亦危矣，媪谋真拙哉。烦君赐妾杖，嗔妾覆君杯。
粧束姑随世，风流亦动人。等闲拥髻语，千载尚如新。
谁谓曹瞒智，回头玉座空。向来台上妓，尽入洛阳宫。
残香犹在笥，旧曲尚书裙。不及新歌舞，樽前奉主君。
向来金谷友，至此散如云。却是娉婷者，楼前不负君。
忽见牙郎态，吁嗟悔失身。不虞小婢子，曾是柳家人。
两国争衡际，诸君袖手观。群然著珠履，谁肯捧铜盘。
把袖谋几售，开图计忽穷。空遗千古恨，不中祖龙胸。
顿无英霸气，尚有妇儿仁。闻汉购吾首，持将赠故人。
辛苦佣耕久，饥寒谪戍余。竟令秦失鹿，首为汉敺鱼。
殿上俄流血，沙中竟脱身。乃知燕刺客，有媿汉谋臣。
贵不见渠面，危曾活尔身。柰何施一饭，便责翳桑人。
南面称孤贵，西京谒帝卑。谁能如李密，更望一台司。
向令从七国，是自列陪臣。太尉空称赏，非知剧孟人。
鱼服俄离网，龙泉忽缺铓。却将江左业，分付紫髯郎。
戴昔劫名士，周尝暴里人。少年一荡子，岁晚两忠臣。
遗书今羽化，传者匪真书。此老纵横祖，仪秦得绪余。
虽以宾师待，几于妾妇然。不羞君割地，谩对客谈天。
韩子流于惨，聃书妙造微。百年同一传，谁是复谁非。
夸大帝传由，形容跖侮丘。仅饶聃御寇，共载一虚舟。
白发夷门老，能兴晋鄙师。魏王备它盗，曾不备如姬。
不待精神契，惟凭颊舌求。莫年荐燕客，差胜似穰侯。
常产常心论，平生不谓然。晚知苏季子，佩印为无田。
北面老先生，人间事饱更。不闻求乐氏，但见荐荆卿。
焦子如天胆，秦王似屋嗔。如何刀机上，活得解衣人。
郦生方横死，蒯彻亦阳狂。设不逢刘季，同趋一鼎汤。
墨子城无恙，公输械有穷。要须能壁立，未可恃梯攻。
石马残陵下，金凫出藏中。谁云樗里智，卜墓近秦宫。
巧言愚冒顿，厚赂饵阏氏。秘计言之丑，刚云世莫知。
危晁知不免，削楚虑空长。东市哀朝服，西京号智囊。
老贼有肝鬲，多为德祖窥。谁令预筹事，更与共观碑。
全活啮鞍吏，平章秤象船。丕乎真有幸，舒也竟无年。
杀身明逆顺，濡足救危亡。未必荀文若，甘为操子房。
华容芦荻里，一炬可无遗。叹息刘玄德，平生见事迟。
征南满腹智，实似小儿痴。汉水有涸日，沉碑无出时。
肘后臣非靳，胸中彼未纯。乃知兵妙处，不可妄传人。
带从内府颁，枕出古陵间。却笑韩宣子，区区爱一环。
童作夫人纺，藏钱百万多。不知三箧内，还记旧书么。
虎视无强对，鸱张有篡心。可怜脐里烛，不照坞中金。
惜李常钻核，商财自执筹。如何嵇阮辈，放入竹林游。
金谷觞豪友，珠楼拥艳姬。南交来处悖，东市悔何追。
左氏讥怀璧，杨公却袖金。安知机巧者，藏得叵罗深。
玉检匪颁隆，珠帘餽遗通。更挥谀墓笔，褒赞死姚崇。
三千两钟乳，八百斛胡椒。不悟口中袜，犹贪掌上腰。
没有财遗臭，生无善可传。向来堆白屋，尽是窟郎钱。
五季骄诸镇，终朝易千人。使无孔方癖，犹是晋名臣。
聚橛并番楀，今犹唾姓名。国人深可畏，尹氏更须平。
西子宴姑苏，灵胥赐属镂。如何居上宰，忠越不忠吴。
豫建无长虑，旁窥有贩心。绝嬴由吕相，继马乃牛金。
焚余宁有籍，坑后更无儒。不解愚刘项，翻令二世愚。
极力排舒黯，联翩去不回。惟应刀笔吏，时得到翘材。
佞幸传呼至，师臣伛偻迎。暮年灵寿杖，幸自可扶行。
二相去留际，中原治乱分。异时马上泪，遥洒曲江坟。
僣伪蟠宫阙，忠贤血贼庭。相君无喜愠，面色只蓝青。
本欲除阉腐，安知召寇戎。缁郎不为相，朱贼得称雄。
坐阅数朝主，竟为何代人。汉官敭历遍，更作虏师臣。
哆侈何其甚，忧伤只自知。虽经夫子笔，不废寺人诗。
国渐移田氏，人谁悟景公。牛山两行泪，据与寡人同。
嬖与贤分国，贤疎嬖在旁。未尝无乐克，其柰有臧仓。
但见颛朝久，谁知媚灶勤。纷纷由嬖进，非特一商君。
归自沙丘后，因专定策功。国由中府令，帝在望夷宫。
费亭侯在日，乱已有萌芽。养得螟蛉种，犹能覆汉家。
举国排阉尹，还乡少吊宾。太丘刍一束，全活几多人。
五十年间事，浑如晓梦余。三郎南内里，何况老家奴。
国老辞机密，阉儿叩绪余。殷勤传一诀，莫遣上观书。
敕使为唐患，忠唐独有君。晚知王自取，悮杀老监军。
尽识葠无毒，明知堇有灾。安知尝试者，百死百生来。
厥初赋形貌，固已具阴阳。素问无人读，流为采战方。
疾始于荣卫，哀哉不豫谋。贪生讳闻死，天下几桓侯。
寿有可延理，医无不死方。扁曾忧骨髓，和亦畏膏肓。
自昔名高世，皆由艺入神。未应除扁鹊，世上便无人。
秦法严堂陛，秦兵遶殿庐。如何危急际，只有一无且。
古来神异少，天下妄庸多。文帝能全意，曹瞒竟杀佗。
跳入无人见，谁知有路通。长房非黠者，草草出壶中。
方差能腊腹，学误至渐襟。幸有经文在，休于注脚寻。
女子乃知我，明朝变姓名。可怜逃不密，犹迫诏书行。
列书诧知死，楚些说招魂。尚莫窥壶子，安能返屈原。
繇语几于谶，流传信有诸。王何谩辛苦，易自是占书。
鱼腹累臣诀，蛾眉众女仇。灵均空发问，詹尹若为酬。
宋贾两名士，茫然立下风。信知古贤圣，多隠卜医中。
巧历虽千岁，先知一日差。未能下算子，亦道是占家。
卖卜本逃名，下帘无市声。如何穹壤内，知世有君平。
元帝何曾谕，京生自此疎。区区推卦气，欲撼石中书。
平叔知几语，疑于易学通。岁朝不相见，隔日问三公。
逆知生女主，预说覆唐宗。误杀五娘子，安知在后宫。
似有人推背，相传果是非。请君看秘记，若个泄天机。
义理无穷尽，虽丘或未知。老聃与项橐，圣岂有常师。
函谷非无士，登庸乳臭儿。空令园绮辈，头白不逢时。
子羽力扛鼎，诸侯屈膝臣。能从小儿语，尽活一城人。
武帝有荒志，终童无远谋。长缨自系耳，莫系越王头。
击蒙凿帝窍，躐等尊玄经。混沌死七日，童乌夭九龄。
彧作操谋主，群为丕上公。暮年翻有愧，膝上与车中。
二穉吁何罪，冤犹在史书。老瞒浑忘却，只记哭仓舒。
但爱梨并栗，不传琴与书。乃翁莫惆怅，它日举篮舆。
牧有谆谆诲，宜无赫赫声。假令如叔父，一世得狂名。
座上交游广，城南讲读余。如何万金产，只解八分书。
举国听桓子，呼天诔孔丘。可怜倚楹女，徒为鲁君忧。
神女登徒子，微词未必然。感襄通一梦，窥玉费三年。
狡狯疑为幻，姝妍复似魔。殷勤把花去，莫恼病维摩。
天子览书悲，肉刑无复施。不惟嘉烈女，亦自活神医。
穹壤有时敝，娥名万古垂。直从彤管笔，便到色丝碑。
古人重言德，初不论倾城。切莫伤容鬓，犹堪嫁孔明。
出塞男儿勇，还乡女子身。尚能吞北虏，断不慕西邻。
琴挑何曾动，梭投未免慙。女郎循古礼，元不解清谈。
首如飞蓬乱，家卖漉篱供。老汉惊吾女，禅机捷乃翁。
不敢匆匆看，晴窗几绝编。参它少陵髓，饶得弈秋先。友愿低头拜，师曾枕膝传。已将牌印子，牒过竹溪边。
捷书犹湿谤书随，太息斯人得祸奇。文举旧曾称一鹗，退之亦自喜孤罴。彼谗罔极身罗织，吾意怜才力发丝。老去眼中神骏少，诸君莫怪道林师。
往昔曼卿曾夺敕，后来同甫竟成名。草茅匹士谋身拙，槐棘诸公议法平。囚服若为探禹穴，明时定不血秦坑。何当拜舞鸡竿了，沽酒刲羊与压惊。
动而得谤亦名随，生子看来不必奇。尔辈真堪畀豺虎，君王安用猎熊罴。人言李白文如锦，谁信卢能命若丝。回首世间机穽恶，子归闭户有余师。
鹄袍再著姑行法，鴈塔重来定策名。大尹前呵宽贾岛，相君十反访州平。故溪旧有钓鱼石，平地今多陷马坑。不信天公囚两鸟，一鸣会遣百虫惊。
自古名高易毁随，谁令俶傥更权奇。心知吾友必中鹄，眼见乃翁初梦罴。所幸解骖逢晏子，不须结客报袁丝。古人进德多因此，公冶台卿即汝师。
一橐萧然五鬼随，竟缘名盛与文奇。可曾天下无麟凤，何必山中有虎罴。蜂虿尾犹如许毒，蜘蛛腹得几多丝。圣贤不校吾家法，车及蒲骚岂足师。
谁谓斯文无定价，独怜之子坐虚名。主司头与笔俱点，宰物心如秤样平。骏马却还国西域，病鸱堕落屋东坑。老夫谢绝人间事，亦为诸贤喜且惊。
出门机穽已相随，竟放灵均逐伯奇。始者啮肤微似蚋，俄然择肉及于罴。不言快箭穿杨叶，却讶长松托兔丝。败坏人材由利禄，乃知曾点胜颛师。
少日父兄夸俊声，后来场屋擅文名。锦囊久矣憎长吉，玉枕几于杀阿平。怪底鸥群及鱼队，化为虎落与蛇坑。可怜彩翠矜毛羽，顾影无言只自惊。
对策南宫耻诡随，聊摅腹愤发胸奇。并驱何异牛同骥，独步方知虎畏罴。罚汝业儒磨铁砚，输它拥妓写乌丝。区区梦里争蕉鹿，笑杀傍人与士师。
范老登科犹别姓，余公应举亦更名。人心何止矛般险，世道于今砥似平。到了赭衣同适市，知它白棓欲谁坑。云端别有冥冥翼，不受虚弦浪箭惊。
妙年文价重和随，不料东家产此奇。谗者纷纷传有虎，词人往往让于罴。探囊已足三年艾，补衮那无五色丝。闻说卜邻王翰了，长卿安敢出偏师。
南宫放榜已蜚英，北阙传胪却漏名。潜捄八人文最敏，尽归一网气难平。白生作么教持杵，越石争些已见坑。莫倚晴天频吐绶，儿童见了又须惊。
早知抱璞烦三献，底用操觚角一名。归去馿堪驮子美，向来羊尚记初平。里居仅有箪瓢巷，壁立元无鼓铸坑。说与添丁并德曜，从今熟寝不须惊。
群儿孰敢比肩随，翻水成文出愈奇。人欲关弓戕后羿，天宁飞箭中王罴。爱材不忍淹丛棘，去恶真如斩乱丝。珍重阿蒙宜努力，此生不可负君师。
贯索星明方用事，金花帖至枉标名。朝无左右容邹子，家有婵媛詈屈平。忍使衣冠同坐锢，未闻逢掖自相坑。还乡何止交游绝，鸥鸟逢渠也自惊。
盛德能容人有技，忮心尤忌士知名。训狐声厉憎韩子，鹦鹉才高累祢平。斑特隠君几负局，塞鸿奴辈不烦坑。客来林下温前话，尚得山翁掩耳惊。
刍言当日偶然同，白首家山各固穷。海内仅存一畏友，人间遂有两愚公。似闻黄阁登迂叟，且向青原访醉翁。此士未应无著处，栖栖十载六治中。
君去江边春色浓，郡花照席万枝红。守分风月元非赘，吏白文书但托聋。黄本何堪处秦观，白麻近已拜申公。早归了却兰台史，莫久吟诗快阁中。
侍讲开甥馆，三间不至奢。少曾居北面，老只住东家。野笋庖尤美，深衣衮未华。何时寻旧路，去谒玉川茶。
君家两诗人，诗名满天地。大者扶宿酲，入论金銮事。小者乘天风，去草玉楼记。却后五百年，之子岂苗裔。奈何不神僊，亦复未富贵。抱瑟诸公门，索米长安市。
已著西山序集端，欲添一字愧才悭。平生行脚千诗里，岁晚营巢万竹间。后有杨雄宁不好，世无孔子孰能删。归舟它日溪边过，珍重先生莫掩关。
病思羁怀少豫忻，暮年犹幸友多闻。千枝管秃因稽古，一啜芹甘欲献君。明主何曾轻朴学，后儒大率读今文。藏山俟圣吾侪事，何必时人好子云。
拔起真三秀，分飞祇二难。怕趋丞相热，宁忍后山寒。梅老徒书局，徂徕不谏官。如何令国弈，白首局傍观。
讣至聋三日，悲来赎百身。太丘州里化，伯起子孙贫。零落欧门士，消磨濮议人。殷勤赍掬泪，一洒素车尘。
主圣如天忍弃遗，臣愚何地著孤危。白虹贯日殆虚语，中野履霜无怨辞。宝玦已随尸血浸，铁鞭未必鬼臀知。莫年一寸丹心在，却怪湘累有许悲。
翰林两僊人，偶来听风竹。萧萧玉千竿，采采绿一掬。少时负不群，中岁乃见独。嗟余长十年，所至恋三宿。径当还笏归，奚俟揲蓍卜。夜郎与儋耳，老大费往复。宜州殿其后，路险车又覆。山中采芝去，舍下炊粱熟。
侍郎如苍官，岁寒友梅竹。步行以当车，瓢饮不如掬。旧人存者少，灵光岿然独。朝野推意新，州闾敬齿宿。嗟余诗学浅，未敢窥卫卜。朱弦才一倡，白圭费三复。共谈端平事，前局尚堪覆。愿言介眉寿，江乡秫田熟。
昔牧昌黎州，尝负君诗债。今使番君国，又辱君访逮。稍讶颜发非，因感岁月迈。君气不惰归，君诗有光怪。乍观祛目眚，徐听惊耳聩。奈何行推敲，不使坐赓载。茫茫彭蠡津，众水之所汇。投竿鳌堪钓，拔剑鲸可脍。兹事要力量，斯文极变态。吾方困缿筩，君亦挑布袋。人生并合难，况复各老大。
摩挲妙墨忆微言，故箧才余二帖存。往昔翁为紫岩客，后来子及浦城门。晚生多说参诸老，它日谁堪见九原。自叹西河索居者，暮年归梦遶田园。
删定实惟曾大父，文忠况是老先生。力行所学斯无愧，偶发于诗亦有声。合止笙镛成雅奏，抉挑草木示微情。嗟予公事君归兴，不得相从细讲明。
乃翁良玉不劳攻，之子天葩特地红。海道扁舟明日具，江东尊酒几时同。上楼谁伴老玄德，惊座今逢小孟公。回首暮云千里合，有书何处托征鸿。
圣处分明世鲜知，古人岂是异肝脾。谓鳌可钓无传法，视虱如轮有悟时。老子梦中还说梦，郎君诗外试求诗。向来柱立埋腰雪，妙在心通不在师。
一叶撑来江浪阔，兼金却去客囊空。都将岁月供丹灶，不要功名上景钟。古有礼罗招处士，今无书币起逋翁。南阳祇在荆州北，时一登高吊卧龙。
向来羞作绕枝飞，刘表区区不足依。索饭儿嗔郎罢出，画眉人约藁砧归。食鱼底处容长铗，射虎今方尚短衣。老缚一官行未得，羡君去采故山薇。
四序推移景迭新，二诗体认理尤亲。爱莲亦既见君子，看竹不须通主人。领畧春风来广坐，分张月色过比邻。端能著我西家否，客户何妨赘一民。
佳山祠畔结茅茨，犹记吹埙更和箎。苏氏旧称小坡赋，秦家晚重少章诗。交游一老今华发，畴昔诸昆最白眉。子不可来吾欲去，壁间尘榻拂何时。
未答前书每有慙，忽收近讯自开缄。缴回玉笥山人号，换得金门羽客衔。石鼎联诗尘满砚，竹宫应制草盈函。可怜予与君俱错，投老方思卸戏衫。
故交岁晚各西东，解后斯人慰老穷。莫把冠巾浼澄观，更添须发恼林公。强牵谢客为禅客，闲伴涪翁作钓翁。行矣余方有公事，异时傥肯访山中。
令君抱送当秋晚，手种寒葩占断清。伯始厚颜贪饮水，灵均满腹饱餐英。要须晚节分香臭，宁与朝华角悴荣。父老方夸琴调古，未应高兴慕渊明。
顷传汤序心倾挹，兹得姚钞手阖开。朱子所疑非孔传，汉儒之罪甚秦灰。时清纵未经筵召，岁晚宁无掌故来。揽辔远臣慙力薄，不能为国论遗材。
耆旧凋零尚秀岩，可堪华表揭新衔。甘泉颂就抛荷橐，宝苑方收入枕函。宿昔山人来少室，暮年太史滞周南。嗟余去速公归晚，不得埋腰立雪参。
获麟以后更休论，化鹤而归亦浪言。过眼忽看遗老传，终身不及长公门。山房惜未从公择，书局闻曾拟道原。六合茫茫千载远，些成无路可招魂。
幽士慕鳞潜，通人笑蚓廉。诳肠齑味美，节腹笋生添。诸老徒推毂，先生且下帘。食惟陈簋二，餽不费金兼。和靖招延晚，方斋仕进恬。绪言传粹密，古调扫秾纤。紫气来傍境，灵氛告吉占。因思眠雨艇，得似曝晴簷。无己游坡谷，徂徕客弼淹。刍言轻一羽，未必动岩瞻。
诔南浦了诔余杭，各掩新丘若斧堂。不见天球在东序，竞吹宫笛奏西凉。后生谁附青云传，故吏惟余白首郎。浩叹缥缥双凤远，老身如鴈漫随阳。
诗作平生祟，因而废不为。君豪频挑战，吾老怯交绥。哨骑来无定，纲船发尚迟。日长无职事，半是撚髭时。
旧止四人为律体，今通天下话头行。谁编宗派应添谱，要续传灯不记名。放子一头嗟我老，避君三舍与之平。由来作者皆攻苦，莫信人言七步成。
触石才肤寸，垂天忽怒飞。道人不出户，笑汝出还归。
尚在朝廷记忆中，敢于父命择西东。独怜家有百岁母，可使人嗤六十翁。芰制子能华岁晏，莼羹吾亦感秋风。书成藏向深山里，莫费君王遣所忠。
比似莆杭倾盖时，更崇古雅黜新奇。久栖衡泌宁非乐，不倚门墙未易麾。析理自应重讲席，论文吾合竖降旗。抚弦欲奏成三叹，何处而今有子期。
抗疏鸣阳易，翻身出昼难。无家归蜀道，有敕管严滩。席藁臣言戆，分茅圣度宽。空令同馆士，极目认帆竿。
临决遗经自圣衷，固殊野外与淹中。五三典礼勤稽古，十六星霜久积功。倚席居然慙寡浅，登床安敢紊卑崇。防民不在文为末，端系宫庭实践充。
端平淳祐两匆匆，过眼光阴掣电同。六十一翁无出理，孤山长寄梦魂中。
生死荣枯一付天，谁能躶露自求全。殷勤寄语袁司隶，滥及无须或可怜。
道是生姜树上生，不应一世也随声。暮年受用尧夫语，莫与张程几个争。
屡批龙鳞眷未衰，孤臣万死负恩私。玉阶方寸从容语，惟有天知与上知。
朝领诸儒上木天，夕同野老话茅椽。何须支枕思残梦，宫锦渔蓑总偶然。
匹雏欲拔佞山难，还敕区区慕守官。捋虎自怜余勇在，狎鸥似责昔盟寒。新麻断腕毋容草，堕甑回头不更看。老子平生差耐事，肯于得丧置悲懽。
清吟颇觉续貂难，衔袖勤于贽热官。怪子车轮行地远，愧予门户似冰寒。舂粱礼数呼儿具，覆醤文章怕客看。老去商歌声满屋，孰云野处寂无懽。
社友凋零雅道穷，使君于此信英雄。性情所发前无古，骚选虽高不必同。蚤日甫曾怀渭北，暮年丘只在家东。何时偃伯兴文治，尽采新吟献法宫。
愈叩新新愈不穷，小儒气索敢争雄。安知太白心肠异，但见曹公口鼻同。顾我牢愁来泽畔，放君独步向江东。他时应制金銮殿，定有蛾眉妬入宫。
文字无穷才有穷，可能纤艳敌浑雄。蚤知大将坛场峻，晚作邻翁保社同。臣向雠书曾殿北，君公避世且墙东。男儿遇合由时命，岂必诗名满六宫。
昔预八僊饮，深知七子才。云何埋玉树，不复倒金罍。锦制曾三试，罗浮欠一来。吾衰惭诔笔，搔首寄余哀。
太息龙川守，专城美绩传。方闻歌叔度，俄有谤文渊。旧府黄茅外，新丘紫帽边。二姚俱已矣，怀昔一凄然。
绣行乡国诧儿童，锦裹宫城擅长雄。看取后村真富贵，屋山丹绘半天中。
曾攀玉李青冥上，亦摘蟠桃缥缈边。定是三生有灵骨，谪归犹作荔支僊。
牡丹姚魏荔方陈，欧蔡亡来罕识真。纵使有文堪续谱，未知楷法属何人。
吴儿一夏甑生尘，染藕炊菱不疗贫。安得风樯驰万树，属餍菜色苋肠人。
浮空紫气何须尔，度世金丹岂有之。函谷不烦关尹出，城南莫遣树精知。
鹿门陈迹有余哀，犹记庞公返自崖。行到当时相送处，不知老泪自何来。
沈郎院闭彩云收，寂寞秋花拆树头。留取断弦来世续，此生长抱百年愁。
比丘会泣别瞿昙，秦失三号吊老聃。自笑此翁非铁汉，白头来此哭同参。
鬓边雪映眼中花，更阅人间几岁华。丁未老人开七秩，尚携鸡絮到君家。
光霁丰标今寂灭，灵明根性讵消磨。夜来一段佳风月，不见尧夫只见窝。
三茔相望一牛鸣，来扫新松百感生。季札旋封丘哭墓，晋人谬谓圣忘情。
禅学年来亦自衰，大丛林属小阇梨。寒翁庵子如蜗壳，却有弥天释住持。
中军晚岁甥辞去，左相今朝客不来。看取少林诚长老，死生林下伴寒斋。
久作辽天独鹤飞，镜鸾余念尚依依。荒山野水苏溪路，愁绝鳏翁挈影归。
绝巅万籁静沉沉，重倚阑干感慨深。古佛龛中苔上面，故交宰上树成阴。山无白额妨幽讨，野有黄花且满斟。莫怪裴徊侵暮色，老人能得几登临。
历历向时游览处，重来年已迫桑榆。大衾尚欲同林下，华表安知忽路隅。自古曾悲摘瓜蔓，即今不共插茱萸。人生患不高年尔，到得年高万感俱。
倏尔蜂窝起，俄然鼠首枭。果能歌竞病，不枉事票姚。瘴岭收氛祲，朝家赏烂焦。祝君深养勇，稍北有天骄。
忆在婴儿日，常依少父傍。不嗔仲容小，犹记阿宜长。诲语祛蒙吝，埋辞愧惰荒。从今有疑义，无复叩山房。
习静先生子刘子，新阡即此是标题。便无华表翔双鹤，不有生刍藉只鸡。在昔陶潜书处士，从它孟德揭征西。原头一恸关伦纪，始信彭殇未易齐。
易学纷纷各著书，独于师说著功夫。涪翁旧传七分止，邵子先天一画无。不遣耆英陪讲读，空留章句授生徒。即今黄策方施用，姑可藏山待后儒。
忽然吹散恨难平，六十年间老弟兄。春草池塘成昨梦，夜床风雨付来生。归谋甫里田差晚，去与端溪石共行。部曲出门情态异，不如笼鹤有哀声。
去岁书来欲解麾，数行遗墨半倾欹。斑衣不遂娱亲志，白发因吟哭子诗。让枣犹如前日事，摘瓜空抱暮年悲。情知衰泪无堪滴，原上寒笳苦死吹。
龚胜乘车晚，阳城伏合初。自云臣语戆，不是上恩疎。黄壤全名节，青编载谏书。始知年与德，造物有乘除。
忆被乌台劾，聃非传偶同。瞽言拚万死，明诏赦孤忠。全活皆英主，淹留各秃翁。伤心古遗直，不返瘴云中。
晚赐延和对，言公去国深。遂良垂白发，臣甫抱丹心。驰驿无银信，移麾有玉音。遥知遗奏上，未免动宸襟。
壸范经亲授，笄年咏好逑。谓迎荷橐返，岂料蕣华休。断鴈元方恨，离鸾小宋愁。邻翁惫无力，不及送原头。
台荒屋老阅人深，拂拭留题重整襟。科目一朝来券外，姓名三世在碑阴。公孙晚岁叨明诏，裘氏当年费苦吟。报与曲江先辈道，老婆非复少时心。
遨头唱首各高深，才薄难披作赋襟。已觉鶑花成一梦，尚贪萤雪竞分阴。即今空负台莱意，宿昔曾赓殿阁吟。北望钧天搔白首，区区终有祝尧心。
别后书稀梦亦稀，忽传尺素到柴扉。不知天骥方徐步，将谓云鹏久怒飞。句律斩新过似旧，姓名略是复疑非。长官僊去宾朋散，存者依稀有杜微。
父兄俱映汉藜青，独老空山聚冻萤。生不肯扶灵寿杖，死堪上应少微星。向来枕膝传师学，末后悬棺合礼经。惟有书房旧时月，夜深得得照疎櫺。
纵赏梅园彼一时，枝头往往挂参旗。可怜铁汉今衰飒，榾柮炉边自锻诗。
东邻安得如渠白，西域何曾有许香。苏二聪明真道著，杏花恐不敢承当。
无梅诗兴阑珊了，无雪梅花冷淡休。懊恼天公堪恨处，不教滕六到南州。
薇药无情自紫红，白头合老去匆匆。林闲翠羽偷相语，可是梅花累此翁。
少狂籍草共追欢，铁笛横吹到夜阑。老怕画簷风露冷，不如吹烛隔窗看。
塞北寒梅要笛催，更凭画鼓夺春回。江南气候闽尤暖，只用诗催也自开。
斧残留得半株斜，相对微吟到暮鸦。堪叹病翁无绮语，不如枯树有琪花。
丁宽与易俱东去，神秀离禅作北宗。天恐孤山无种子，一枝分擘付寒翁。
有香影处即追攀，岂必西湖水月间。若问何人传此诀，后村翁授小孤山。
翁与梅花即主宾，月中缟袂对乌巾。不知卫玠何为者，举世推他作玉人。
晚作园翁自荷锄，春风那肯到吾庐。且须怜意著芳洁，才说和羹俗了渠。
生在荒山野水傍，可曾倚市更窥墙。幽妍丑杀施朱女，高洁贤于傅粉郎。
汉魏诸贤韵已卑，六朝人物复何为。平生老子羞由径，不识虫儿与玉儿。
浮休叹柳斫为薪，子美怜梅傍战尘。只愿玉关烽燧息，老身长作看花人。
环子丽华皆已美，谪仙狎客两堪悲。悬知千载难湔洗，留下沉香结绮诗。
百卉凋零独凛然，谷风栗烈涧冰坚。阴山餐雪有臣节，中野履霜无母怜。
暮年鼻塞等薰莸，高摘浓薰两罢休。奴折长枝汲薪水，老夫不复置香篝。
看来天地萃精英，占断人间一味清。唤作花王应不忝，未应但做水仙兄。
呕出心肝撚短髭，篱边沙际动移时。獠奴窃笑翁迂阔，因斲梅诗忘午炊。
锦囊玉笛昔追从，度曲联诗雪月中。老对梅花无意味，欠诗欠笛欠花翁。
唐时才子总能诗，张祜轻狂李益痴。管甚三姨偷玉笛，诳他小玉写乌丝。
银烛千枝插树头，烛光花气半空浮。人间富贵真珠室，天上通明白玉楼。
群玉峰头玉帝家，桥边池上玉横斜。白头老监今留落，曾领群仙共赏花。
瓦瓶侧畔设蒲龛，纵有推敲紧闭庵。何庾诸人俱谢去，只饶和靖作同参。
半卸红绡出洞房，依稀侍辇幸温汤。三郎方爱霓裳舞，珍重梅姬且素粧。
春意萌于肃杀中，玄冥信有斡回功。东皇太一无情甚，吹去才消几阵风。
曲径无尘聊席地，小亭有月即凭栏。此翁虽老犹高致，不但能评黑牡丹。
脂粉形容总未然，高标端可配先贤。不陪严子羊裘后，即傍王郎麈尾边。
濡墨先愁染素衣，和铅亦恐浼冰肌。后村老子无声画，压倒花光与补之。
早知粉黛非真色，晚觉雕镌损自然。天巧千林均一气，人痴一叶费三年。
帝恐先生岁晚贫，清晨颁瑞到幽人。巡簷已觉成银屋，糁地犹堪作玉尘。
海山大士素中单，鹦鹉前驱不怕寒。只在屋东人不识，善财错去礼旃檀。
草户柴门野老居，恍然疑执化人裾。不知身在花阴卧，但见亭台似积苏。
抹涂元不加真色，凋谢犹当易美名。天下断无西子白，古来惟有伯夷清。
偶捉麈挥尤有韵，不须犀辟自无尘。早闻玉振真名士，古说冰肤是至人。
狩获祥麟而史作，梦吞白凤以玄成。吾诗岂得无佳瑞，枝上啁嘈翠羽声。
愁见当时玉镜台，返魂无诀可胜哀。暮年尚有余情在，月下迢迢挈影来。
带雨折来如有恨，被风催去最关情。面垂玉筯居然白，身著铢衣直是轻。
典刑堪受百花朝，风致宜为万世标。啮雪节刚难屈膝，拈花妙法愿埋腰。
宋台未了又齐台，有扇应难障彦回。岁晚玉人在空谷，何曾羞面见人来。
通宵璧月迷琼树，破晓霜葩糁玉枝。明艳能花老夫眼，温柔不粟美人肌。
不曾解佩献明珰，莫比徐妃与寿阳。五出至今污宋史，半粧当日怨萧郎。
商畧红儿何足比，丁宁青女不须嗔。故横瘦影禁持月，时送微香漏泄春。
翠袖佳人寒倚竹，素衣仙子昼看花。村墟忽有殊尤观，茅屋俄成富贵家。
苍头呵欠纳诗卷，赤脚鬅鬙收药铛。惟有小窗一枝影，夜寒不睡伴先生。
贵家选色斛量珠，洗尽铅华绝代无。老子效颦聊复尔，名昆仑婢作琼奴。
薄薄中单掩塞酥，不知眉黛有愁无。微颦莫是尝梅子，好事讹为齿痛图。
国色名花俱绝代，玉人甘后本双身。劝君薄薄施朱粉，莫遣名花妬玉人。
名见商书又见诗，畹兰难拟况江蓠。灵均苦要群芳聚，却怪骚中偶见遗。
门户重重绣幕遮，十分国艳属侯家。谁知蔡琰燕山北，愁听胡笳对雪花。
和靖终身欠孟光，只留一鹤伴山房。唐人未识花高致，苦欲为渠聘海棠。
新咏平生陋玉台，梨园以后更堪哀。宁随太白金鞍去，莫放花奴羯鼓来。
才得几朝浑拆徧，只消一霎又吹空。何曾学舞能回雪，便不为台与避风。
尺棰拟为千世用，一梅欲足百人酸。苦心乍可齑盐里，粉骨何须鼎鼐间。
花离京洛缁尘少，诗到齐梁绮语多。老子七言虽淡泊，不曾一字犯阴何。
有花多处便凭栏，插在金瓶不必看。百斛量珠真富贵，两枝剪彩太寒酸。
赋繁台雪云将暮，歌后庭花月未残。客至苑皆琼作树，宾来并用玉为栏。
起来无頼晚风狂，便恐飘零损岁芳。飞燕不持身欲去，绿珠虽坠魄犹香。
江左风流属谢家，诸郎如玉女尤佳。如何雪里同联句，不比梅花比柳花。
天子封松作某官，相君复报竹平安。梅花一点无沾惹，三友中间独岁寒。
霜皜千林冻欲僵，经旬不爨只餐香。何曾转授休粮诀，却是单传屑玉方。
珠树无多攀不已，珊瑚有尽采无穷。海神上诉天公怒，似怕龙宫宝藏空。
去年黄敕许怀归，拭目乡邦一段奇。老马不堪空冀野，大鹏自合化天池。琼林花发浑如昨，玉塞锋销未有期。汲汲九重方旰食，吾侪何以补明时。
晨坐黄堂夕未归，偶然闭阁句尤奇。颇知韦守临苏郡，不省山公到习池。烧尾且陪攀桂集，遨头别有探梅期。自惭属和悭才思，尤甚春船上水时。
禁中前欲唤公归，读轼文章每叹奇。玉节不烦熬雪海，金芝元合产铜池。愈郊各洗饥寒语，甫白曾为汗漫期。上尽青云记回首，某丘某水钓游时。
忆昔抽毫白玉堂，奏篇字字谷年荒。内人久已呼才子，明主今方记寝郎。驽豆未应堪秣骥，鹑笼谁道可容皇。何当雅奏登郊庙，一洗梨园与教坊。
向来襆被出关时，恩大身犹草芥微。仅有两生携酒送，不如二谏得诗归。负杨临贺滔滔是，客卫将军落落稀。老接亲朋惟野服，寄声夷甫莫朝衣。
初看华扁知趋向，徐览群言见切磋。鹄至安能令弈善，羊亡岂不为歧多。爻重翼十几繁矣，贰二参三奈一何。老汉暮年无顿处，轩中半榻肯分么。
三相入朝马，诸姨照夜骢。故应留小蹇，专载拾遗公。
花鸟皆诗料，江山即画图。暮归锦囊重，压杀小奚奴。
此赋何曾涉怪神，本诸孔孟体诸身。乃知犬子揄扬者，才是僬侥国里人。
出户询来使，能言别后臞。病余双鬓改，俸外一钱无。撰杖陪诸老，篝灯课二雏。梅天费调燮，善保不赀躯。
守局喧卑地，携孥寂寞滨。鲁儒犹委吏，周礼有盐人。勿发泥涂叹，姑持玉雪身。秋风怀檄否，莆与福比邻。
蜀剂十杯扶胃气，南烹一筯忍馋涎。病梨虽以樵贺废，寿栎翻因拥肿全。已脱坡翁赤猴月，并逃谢傅白鸡年。新凉尚起亲灯兴，谁道过时已悍坚。
不要元戎访草堂，勿烦儿子表泷冈。一窗看设囊萤几，四壁惟安梦蝶床。聊与僧分半间屋，且无人夺上三房。韩公作志潘郎诔，得似先生自举扬。
一生常寄人篱落，入手斯丘得自专。防墓向来封四尺，骊山何必锢三泉。暮年已作饰巾客，它日那无挂剑贤。种万株松千本桂，不忧千载不参天。
从今快活安斯寝，那复辛勤陟彼冈。万里路曾双不借，四天下只一禅床。宽如马驿名方丈，劣似鸡栖即客房。自唱山歌樵牧和，底须论著学班扬。
远游昔结四方缘，高卧今贪一壑专。有客埋腰冲许雪，无人洗耳涴吾泉。金棺未免荼毗厄，玉匣安知裸葬贤。多积荆薪宽酿酒，龙钟禁不得霜天。
非但闻诗礼，居然识典章。探环如梦里，拥笏向亲旁。州县淹斯立，家庭惜季方。北风无頼甚，吹鴈不成行。
夜绩旁边映隙光，忆曾参扣遍诸方。扫眉众女偏谣诼，开口群儿亦谤伤。后有知音分雅郑，今谁协律谱宫商。戏衫欲脱无人付，诸子披襟直下当。
少狂浪走无寻处，晚向深山得悟门。火候足时丹始熟，国工琢了玉尤温。低头欲下追随拜，摩顶无忘付授恩。大有名山要行脚，未甘瓶钵老荒村。
万卷胸中融化成，却怜郊岛太寒生。霜蹄历块骏无匹，赤子探珠龙失惊。警句宜为康乐弟，痴年谬作季方兄。此诗异日君牢记，后有钟嵘不改评。
老鹤收声只自悲，戛然清唳警衰迟。不嫌汝伯无漆发，稍喜吾家有白眉。二尺檠边能办此，百花头上更饶谁。隆干衣钵须人继，莫负樊川望阿宜。
城中甲第连霄汉，吾子书窗占地悭。卧起大衾长枕共，呻吟细字短檠间。一门兄季推谌纪，北屋东西著孔颜。祗恐四方羔雁到，未容坚坐闭柴关。
华宗人物甲吾乡，丹穴由来出凤凰。万卷楼高谁敢上，五言城小不能当。几曾费我挥斤力，尚欲传君啮镞方。何日重寻谿上路，共羹苦荬饭黄粱。
纷纷肉马上青天，骥耳双垂亦可怜。郊岂因穷吟遂辍，蕡虽不第策犹传。会须有集鸣当世，肯为无媒怨盛年。斗气烛君文卷里，更于何处觅龙泉。
金针玉指巧安排，直把天孙锦剪裁。樊素口中都道得，春鶑啭处细听来。欲歌郢客声难和，才误周郎首已回。可惜禁中无应制，等闲老却谪仙才。
二百新题字四千，庚申已后甲寅前。继周可以知百世，续汉谁曾到八年。江左重修泰陵录，水心绝重建隆编。何时老子真闲退，共结青灯蠹简缘。
拜昭文相辟翘材，封冠军侯筑将台。得以先生新主判，两为玉帝管蓬莱。
已买荒山卜毳藏，岂知来此借禅床。傍人尽怪病摩诘，送客不嫌穷孟尝。皓白群仙应笑老，昏花太乙谩分光。何时邻里持牛酒，却贺先生返故乡。
满目山河异，南冠十六期。胡羝无乳日，辽鹤有归时。诇虏几韲粉，还朝不磷缁。汉家重名节，郎秩未为卑。
叶子客长安，孤居久离群。载贽肯妄投，上书辄报闻。有时携斗酒，孤上酹隠君。兴到喜吟诗，粮绝耻卖文。所交皆将相，不数琐细云。腹有书传香，厨无燔炙纷。未逢古伯乐，姑待后子云。五子更精斲，要和南风薰。
西山遗业付门人，岁晚推迁接后尘。彩笔梦中先索去，不知持底作词臣。
制书挥就进明光，天笔批还墨尚香。草本偶然无贴改，非关臣亿怕商量。
转枕依然梦不成，小窗颇觉晓寒生。昏花却怕宫莲照，垂下纱幮听六更。
内厨进膳惟蔬素，御帕封香徧竹宫。明日金乌迎玉辂，始知圣主与天通。
窗外茶梅几树斜，薄寒生意已萌芽。主人不作明朝计，愁绝无因见放花。
形槁心灰一秃翁，偶来视草禁林中。幼吹葱叶还堪听，老画葫芦却未工。
四壁蠹书常锁闭，数行苏墨半糢糊。院中老吏无存者，谁记南塘与雁湖。
和靖湖边冷笑人，白头来恋属车尘。此行莫与孤山诀，重见除非是后身。
苇间一叶且延缘，奎壁祥光上烛天。定有异人遥望气，个船不是米家船。
乞骸亲奉留行诏，擢发犹蒙掩覆恩。泽畔累臣回首处，汤村已远更徐村。
玉局摛文毫尚湿，金华开卷席犹温。不妨缴纳朝堂了，帝赐新衔号后村。
汗脚谁教上玉台，却寻前路系芒鞋。自嫌到了无仙分，已踏金鳌跌下来。
向来宠辱皆虚假，老去亲冤两扫平。岂有陈三送迁客，亦无邢七卖先生。
院吏忙抄诏草辞，家奴却负锦囊随。更无客议坡公制，一任人嘲李老诗。
柱史颂卿压病身，年高拜立两愁人。龙钟忽被还山诏，腰脚于今得欠伸。
诛虎窃弓谁继者，留邕执笔定何如。东都台阁犹多士，未便无人续汉书。
定是当时有难疑，一贤指画众肩随。而今纵有人挥麈，问者为谁听者谁。
列岫新眉淡复浓，黛螺百斛不堪供。回头却笑张京兆，只扫闺中两点峰。
一色双葩费剪裁，固知造物巧胚胎。机云乍自吴中出，坡颍初从蜀道来。佳谶似因先辈设，瑞苞不为老人开。集英明岁薰风里，席上英才即斗魁。
四月池边见拒霜，园丁惊问此何祥。花如云锦翻新样，叶似宫袍染御香。病不能陪花酒伴，诗犹堪噪鼓旗傍。诸君笔力回元化，努力先春压众芳。
老子而今两鬓霜，未应痴绝泥禨祥。不能木末搴朝露，未免篱边嗅晚香。便合折来书卷畔，讵宜簪向宝钗傍。漫山千树方芽甲，肯信人间有早芳。
钱子非仙者，种郎岂隠哉。先生闭门睡，弟子下山来。
曾箴王太尉，亦讽寇莱公。无端两丞相，有愧一山翁。
吟共僧同社，居分鹤伴间。魂归应太息，亭榭遍孤山。
晚喜貛郎学，前知杜宇声。乃知常处士，不及邵先生。
雨湿红裳靡待秋，摘来深愧木瓜投。祗今陈紫无真本，比昔姚黄胜一筹。聊荐金盘蠲渴肺，不烦绮席啭歌喉。圣朝仁远停包贡，頼有公诗为拔尤。
平生拙计类愚公，处处撑篙溯逆风。身已呻吟行泽畔，谁令剥啄到山中。历官蚁穴一场梦，闷事鸡窠百岁翁。颇恨暮年持酒戒，不能领客访无功。
在野宜赓击壤歌，隠忧不禁亩忠何。殷生宰相安知否，逸少群贤感慨多。老觉鬓丝难掩覆，穷惟心铁未消磨。早知掷却毛锥子，有警犹为国荷戈。
两被宸奎擢史官，曾参豹尾属车间。不能直笔公褒贬，安敢高谈到画珊。老有丹心犹恋阙，死无一字可藏山。儿童忘记翁年甲，但笑颜苍与鬓斑。
辽鹤何年返故乡，天风剑珮已骞翔。郡人议叶来胥宇，兄子才高肯弗堂。里选诸儒俱饮惠，谏书百世尚流芳。试歌此曲陈蕉荔，万一乘云下帝旁。
平芜尽处即沧溟，身寄区中等一萍。种杞菊翁犹老健，插茱萸伴半凋零。去年勅设尘飞鞚，今日村酤草塞瓶。却笑痴人妄分别，何人未必胜刘伶。
轵井夫人风义远，阜陵丞相典刑存。妇言初不逾闺壸，家法尤先下里门。命服六珈宜大国，送车千乘忽寒原。暮年无复升堂拜，草就埋辞一断魂。
鼇顶纶言古，蝇头谏草忠。予环犹昨日，赐扇忽秋风。貌肃深衣叟，官同秃鬓翁。百年会有别，不料许匆匆。
自古稀全传，于今独重名。羞蒙彼相力，宁伴此君清。加璧犹坚卧，搘筇或散行。过江不大用，汪李两端明。
岁晚亲朋少，何堪远别离。人谁念原父，甥勿似牢之。宗伯惊文卷，慈亲望捷旗。饯行应满袖，不欠病翁诗。
一纸黄书举茂才，使君后挽复前推。似闻太史占奎宿，先敕天官起蛰雷。唐世科场先进士，汉家郊庙要抡魁。白头乡老殷勤处，西望旗铃送喜来。
畴昔奇君志不凡，天风万里送云帆。只须读赋惊崔郾，何待移书祝陆傪。墨点不施红勒帛，锦衣与换白襕衫。定知慷慨丹墀对，千载平津尚有慙。
才子囊书入帝京，鷃飞安敢料鹏程。赴南宫缓功夫久，携北碑多嗜好清。玉镜台边无别泪，金花牋上有芳名。可怜病叟如蜗缩，呵冻题诗当饯行。
丹诏求贤切，西行不可徐。便乘天厩马，莫跨霸桥馿。太白清平调，相如谏猎书。定将新述作，一一寄田庐。
老去怜才癖转深，爱君笔力擅词林。抟扶摇上二虫笑，从渥漥来万马瘖。书号醇儒渐者远，弘称曲学到于今。汉家旃厦崇经术，莫事推敲枉费心。
曾与元方友，因知季子贤。乌衣况推笏，黄甲必还毡。华发询安问，重瞳览奏篇。此行宜努力，忠孝几人全。
若纳希文受责均，前贤初岂有冤亲。暮生颍上还惆怅，引起无穷射羿人。
力荐资深入柏台，独延吉甫客翘材。如何岁晚钟山寺，只见黄州副使来。
晚遭吕范攻尤峻，死辟荆舒恨未销。举世共非前濮议，无人细考后尊尧。
非独苏仙念老穷，古灵亦复荐孤忠。白头不得诸公力，惟有西塘八十翁。
师道在三乌可畔，友伦居五岂容亏。恰方誉瓘俄倾瓘，亦有尊颐不捄颐。
京携刽子丹谁颈，恕发私书族几家。天下那贵黄背子，人间岂有白桃花。
未谏瑶华世未知，故人已讶道乡迟。退之著论差伤早，不待阳城伏合时。
垂帘复辟身俱稳，送吕迎章话又新。瞒得庭中相泣者，难瞒屏后窃听人。
翻来覆去几枰棋，靖国崇宁各一时。前日雕笼栖宿者，等闲飞过蔡家池。
愈作唐经还蓄缩，邕知汉事谩喽啰。假令实录成书了，其奈雍丘问目何。
浪说身如蝶，安能及蝶哉。穿花终日去，据槁霎时回。
异世犹相惎，同时必见攻。区区一枝笔，悔惜与文通。
偶然眠一觉，推枕起来惊。寂寞犹前日，荣华已隔生。
筑馆如萧史，专城似买臣。不知身是幻，错认梦为真。
游公念旧才叁月，郑傅怜才恰半年。老去独当千箭镞，向来不踏两船舷。
秋赋空高荐，春官辄报闻。坡公遗李廌，郃辈愧刘蕡。铁砚三升墨，银袍四尺坟。自言阴隲远，鹤表会干云。
隠衣先自著，舂具亦同操。不但鸿高节，鸿妻节更高。
胡卿阑热曾鸟寺，刘叟荒凉似鸟窠。无客嘲雄知免矣，有僧谒愈欲如何。真禅和子逢场少，会实封人说法多。若见珍公烦问讯，天寒煨芋肯公么。
公昔加黄钺，堂堂国势尊。边人开北户，索虏祭南门。军册甲寅报，炊烟戊己屯。吴儿勿轻议，公论在襄樊。
部曲吞声惜，朝廷拊髀思。谁知钓璜叟，堪将渡辽师。无复湟中谷，空余岘首碑。韩门翱湜在，行状与铭诗。
水患被东南，陵谷倏变易。朝犹万家聚，夕为一沙碛。非惟齐民灾，亦是诗人厄。鹳鸣鲁望田，蛙跳周颙宅。稚子衣露骭，处士泥没膝。厨人需米盐，匠氏索材甓。先当缮井灶，次议补篱壁。自古托天公，讵肯怨河伯。后村空劝缘，诗不一钱直。莫愁草堂赀，必得檀越力。
度朔山尤远，酆都狱甚宽。傩驱顽不去，愈送瞥然还。
公承赤地饥荒后，一念通天立致和。永日庭中私谒少，丰年陌上醉人多。更生昔忝陪藜杖，臣甫今宁想玉珂。益郡乐歌何足拟，要书善政续归禾。
牧守二期方奉计，末期君已得民和。不愁米送官仓少，但怪莲开陆地多。座客共沾眉寿酒，厩人预戒早朝珂。诸公若问龙钟叟，为说腰镰自刈禾。
君侯谈笑该能事，诗到元和字永和。五夜纵游聊与众，一年更借不为多。牙旗此际留宵钥，宝马来春蹋晓珂。白发老农相告语，看灯归去要栽禾。
频年沴气稀安业，一旦仁风忽扇和。野老说侯游豫少，醉翁与客倡酬多。一筇扶我蹒跚步，五马输君蹀躞珂。得雨下秧晴亦好，旧冬犹有未鞭禾。
召来未得久居中，麾去安知尚不容。虹卧雪涛怀旧惠，马跑白日掩新封。村边宅昔邻王翰，冢上碑今愧蔡邕。绿树青山总无恙，伤心杖履断过从。
血衣尚在久乘边，入手功名费十年。圯上一编非鬼授，晋阳三版以人全。共祠石室思方切，不画云台命使然。玉树堂堂如昨日，安知冠剑隔重泉。
自是妖星死诸葛，非关潦雾病文渊。莼鲈不复归吴矣，琴鹤还如出蜀然。贤有丰碑存岘首，俭无高冢象祁连。东风一掬交游泪，吹向柯山宰树边。
方喜辽天孤鹤返，忽惊蔡岭一牛鸣。理官未遣俦三后，拙宦才令至九卿。尽翦萑莆潢弄息，不囊薏苡粤装轻。厚诬岂待他人雪，自有尧言与辨明。
武仲孝标皆己矣，可堪又夺到丘迟。汉家卿将今能几，洛社耆英在者谁。作有道碑宁免愧，过乔公墓定何时。春风自绿原头草，不管人间殄瘁悲。
形模狞怪骇儿童，技与黔馿大略同。葱岭驮经曾有力，岐阳载鼓竟无功。效牵尚记随班后，健倒安知卧棘中。莫信人言君背贵，肉鞍强似锦鞯蒙。
除却留耕知己外，其他蹊径不曾钻。泉人浪自夸清史，冰氏安能动热官。一鹤随身来去易，匹雏无力挽推难。东风作意开桃杏，且閟清芗待岁寒。
半竹分来岂不荣，三荆拆散若为情。莫云炎峤非吾土，直为丰湖作此行。交趾珠能令绶去，鬰林石可压舟轻。悬知解印无南物，留面归看白发兄。
一穟祥烟彻九关，六丁澒洞起泥蟠。皆云端笏精虔际，不觉翻飘肸蚃间。侯念牧刍无德色，仆尸香火有慙颜。分明唤得天公应，清旦朱幡谢雨还。
天人谁道不相关，方寸精诚极际蟠。绿简赤文宣读顷，青秧白水立谈间。昔沾一溉犹衡虑，今卜三登始解颜。野老放锄相劳苦，官租堪了债堪还。
莫信天高虎守关，懒龙至此不容蟠。须臾雨慰三农望，肤寸云弥六合间。愈谓勾龙功配社，轲云后稷道同颜。老儒负耒今无力，也趁田丁种莳还。
今雨何人更叩关，庭花不扫竹根蟠。论诗子美严公际，尚友长沮桀溺间。只怕荷锄伤地脉，都忘载笔侍天颜。受廛幸在滕君国，白酒黄鸡得往还。
白首还乡铁铸关，云泥不复计飞蟠。原田高下雨三日，庵屋中分云半间。麻麦芃芃回秀色，茅柴薄薄暂酡颜。若非铃合诗筒至，身在华胥的未还。
老畏春寒紧闭关，群龙应笑一蛇蟠。茆茨掩翳三家聚，桑柘依稀十亩间。茇蔽芾棠公自爱，食支离粟我何颜。人生安稳惟田舍，归晚犹胜死不还。
参透黄陈向上关，肯将风月乞杨蟠。君才不忝图书府，吾老安能笔砚间。有鄙拙歌叩牛角，无清平调动龙颜。暮年多被蒲轮赚，岂独申公罢遣还。
浅池荒榭不施关，一任蟆跳更蚓蟠。儒墨是非凭纸上，阴晴变态验窗间。晨光可爱聊晞发，老相堪憎莫镜颜。頼有笥中奎墨在，绝胜疎傅槖金还。
不识三君与八关，平生所敬独肱蟠。扶犂甘雨祥风里，占籍廉泉让水间。聊伴渔翁歌欵乃，且饶犬子赋孱颜。村深隠隠闻箫鼓，知是田家赛社还。
免周柱史出函关，岂有根株可据蟠。但见名刊党碑内，可曾身在属车间。老尤怕血斤边指，春不能朱镜里颜。谁道先生浑懒去，巾车检校别村还。
家事从今勿更关，山深林密且栖蟠。白眉君秀闺门内，秃鬓余慙季孟间。厚族肯分南舍阮，亢宗何减北州颜。西山幸有薇堪采，免被人驱去复还。
古书时务了无关，却悔胸中万卷蟠。尚可追陪鸥鸟社，安能生死蠹鱼间。毁言自叹今销骨，戆草谁怜昔犯颜。圣主恩深臣命薄，黄冠结裹季真还。
野处经时懒入关，放教野蔓向窗蟠。岂无求仲住邻曲，仅有惠连来梦间。架上书聊揩老眼，墓前誓已白慈颜。山灵未可相嘲戏，犹胜周颙去不还。
近传铁马哨榆关，想见西南杀气蟠。常恐漏名青史上，不令效命白衣间。本无高论生丛谤，虚过明时死厚颜。春水渐生天向暑，寄声速载帝羓还。
自与浮名了不关，腾空岂若抱珠蟠。浪云史学三刘后，敢道诗名二宋间。青帝纵然回煖律，苍官安得有韶颜。日晡坐客俱辞去，盐酪城中买未还。
病夫岂有力翘关，腹愤胸奇漫结蟠。昔臂灵旗穷塞下，今腰长镵乱山间。秫田易了渊明醉，菊井难湔伯始颜。慙愧天魔呈伎俩，老僧入定未曾还。
脱身朝市恶机关，弓饵安能到伏蟠。把似去梯置楼上，何如抱瓮灌畦间。有黄粱枕休圆梦，无紫金丹可驻颜。直入深山更深处，时人莫叫孔宾还。
病久溪堂镇日关，潭空不复著蛟蟠。断无喝道来松下，时有挐音到苇间。上宰相书浑绝笔，闻皇子报一开颜。出门应被盟鸥笑，谁遣高飞带箭还。
花深藓合似禅关，千岁榕根入水蟠。方土何须求海上，地仙元不离人间。忘言已悟铜铭背，却老非干玉炼颜。客至未应愁酒尽，少需便了巷沽还。
身如齐客脱秦关，回首危途毒虺蟠。宿昔立螭曾柱下，即今叱犊且田间。迂疎素不工栀貌，老丑安能竞蕣颜。自笑此翁犹矍铄，与云俱出鸟俱还。
忆骑竹马已情亲，何况而今雪鬓新。早日无金能结客，暮年有腻解污人。忝三品料余宜斥，厌五侯鲭子不贫。已向榕阴添钓石，傥来溪上伴垂纶。
病著经旬卧小斋，一窗萤雪与谁偕。季宣易尚资到溉，茂叔书曾取寿涯。志苦白头宁退惰，论孤黄吻竞攻排。兔园册子俱拈起，且放芙蓉月照怀。
绝无上足担簦至，仅有长须荷锸从。乍可沙边狎虫鸟，谁能池上送夔龙。入耆英社老能几，举力田科今不逢。翠管檀槽方迭奏，未应考击到编钟。
不数浮溪与止斋，网罗欲与巽岩偕。极知浩博窥辕固，未肯轻浮学祐涯。愧我孤根难树立，误君初草未编排。藏山行世俱闲事，莫把穷通累雅怀。
老病难持绣佛斋，田翁泥欲与之偕。凤凰渺渺翔千仞，牛马区区辨两涯。骥尾传休劳附见，蛾眉班不待推排。得君小住为佳耳，姑置闲谈叙别怀。
久矣设罗无客至，居然执简尚予从。微辞幸不遭阳虎，几谏谁能谅触龙。窃曼倩桃无复味，闻安期枣有谁逢。残年饮啄随缘过，能费支离粟几钟。
玉堂岂必胜茅斋，误得虚名与谤偕。法吏淬磨真出角，先生度量莫窥涯。谤书堪丑毋庸辨，闷赋虽工未易排。已设葛幮安菊枕，投床不觉到无怀。
幼磨铁砚翁同学，晚捧铜槃客鲜从。十二相宁分虎鼠，两家子各判猪龙。有时扪虱灯前话，亦或骑鲸海上逢。自是老人眠睡少，梦回原不为晨钟。
已傍先庐敞便斋，善和万卷与君偕。少时岁月真驰隙，圣处工夫未涉涯。海浅蓬莱疑可近，云深阊阖不容排。信书至老成何事，有酒聊浇磊块怀。
先生拟把衣冠挂，穉子能操杖履从。叔夜只堪伴鱼鸟，子云何至况蛇龙。豹皮尚欲留名死，鸡肋安知与怒逢。老去自鸣还自止，篑桴何敢间金钟。
何处有禾三百廛，芋区止在舍西边。室如蒙叟生虚白，诗赛唐人选极玄。耐久不如常友石，固穷未肯便兄钱。春晴尤惬看花者，却怕山田欠水泉。
古书随读已微茫，时事闲思欲发狂。愿保残年同绛老，不贪来世作缁郎。史饶西汉宁论晋，诗止黄初不及唐。海阔天高孤鹤远，寄声飞矢莫抽房。
放逐归来老一廛，旧巢回首五云边。固知七略慙臣向，误把三长责子玄。岂有侍郎留下榼，亦无司业送来钱。丰年不怕相如渴，处处人家酒似泉。
秋输急急了园廛，生怕租瘢照水边。有客耸肩对摩诘，无人拥髻伴伶玄。俗中安得游仙枕，世上原须使鬼钱。却笑赞皇归不得，崖州城北望平泉。
梦事回头堕渺茫，松间梅畔放清狂。直须添竹成三友，不必栽槐待二郎。老爱家山安畏垒，早知世路险瞿唐。人间腥腐如何向，莫怪灵均葺药房。
虽与渔樵共受廛，尚余气习雪萤边。故须堂下参轮扁，未可灯前骂郑玄。那有传求千斛米，更无策捄五铢钱。陈编老矣犹加勉，凿久安知不及泉。
蠡管安能测混茫，楚狂敢道国人狂。似闻函谷逐秦客，恰见初筵笑郭郎。壮志不如乘下泽，微辞何足讽高唐。入山未即无邻伴，书室旁边著鹤房。
去国为农混里廛，故书抛向短檠边。台卿复壁犹温孟，夷甫排墙始悔玄。送老只消营藁葬，买春不过费榆钱。枯肠欲汲无涓滴，谁道先生万斛泉。
天海凭高两杳茫，岂无容地著吾狂。俗人不惯呼聱叟，明主何曾罪寝郎。耕富春山能重汉，隠王官谷未忘唐。自嫌老病疎溪墅，只靠邻僧守竹房。
栖山毕竟胜居廛，投老柴门古道边。儋死更无人守墨，雄存已有客嘲玄。鸱夷腹大常盛酒，麈尾谈清绝口钱。挂起桔槔能几日，田间轧轧又机泉。
群书烟海眩弥茫，一念毫厘判圣狂。煽宠艳诗多狎客，漏名直笔几牙郎。同时待诏余枚叟，何处山人似李唐。老矣自筹身世事，不将卦气问京房。
不管开阡与税廛，自锄瓜芋小溪边。向来一鹗谩荐祢，它日只鸡谁诔玄。埋骨要邻高士冢，买山莫费故人钱。舍旁苔井尤宜茗，何必人间第一泉。
几欲乘桴泛淼茫，世间讵著次公狂。幸无珠可分房老，安得钱堪遗窟郎。直笔今谁书汉晋，巍冠昔谩讲虞唐。那知谿上垂纶叟，曾导龙绡辇出房。
小隠山林大隠廛，市尘吹不到书边。知他孟喜传谁易，仅一侯芭受我玄。古有饭牛仍扣角，世无骑鹤又腰钱。溪光门外清如镜，莫遣胡公涴菊泉。
且耕闲旷钓迷茫，风月佳时亦放狂。辟谷久从赤松子，对花几换紫微郎。王何变晋为东晋，郊岛催唐入季唐。此事故须商榷在，铁檠未可厌山房。
村有数家无百廛，小轩送目到鸿边。青牛曾动半空紫，白凤端为一卷玄。上世架签犹万轴，太平斗米只三钱。课童更渫墙西井，拟学苏仙赋乳泉。
倘来事已付茫茫，朝野皆知故态狂。视草偶曾称学士，看花未了失台郎。贾生作赋先扬马，屈子分骚与景唐。绝笔且宜高束起，要赓黄鹄和芝房。
荒村随分有区廛，不在花边即水边。甚懒安能诗咏史，已归不复赋思玄。提壶声好行沽酒，扑满身灾坐贮钱。拣个名山藏断藁，莫教望气识龙泉。
帆近蓬莱忽浩茫，归来散发且阳狂。昔陪上帝图书府，今作清都山水郎。子美愁来曾叫舜，退之老去独鸣唐。商歌满屋如金石，绝胜箫声出洞房。
方寸忧勤匝四封，兵厨不爨鲜懽悰。青苗暂阁农加额，朱表亲题帝动容。便著蓑衣驾秧马，莫投铁简起湫龙。邦人唤作张侯雨，三日油云泼墨浓。
浃日甘霖徧履封，悬知苍昊鉴丹悰。蔬肠贤牧通斋禁，菜色愚民有喜容。鬻马余犹堪买犊，刑鹅公不更祠龙。去年恨杀茅柴薄，慙愧而今琥珀浓。
四山犹被乱云封，卧听檐声洗病悰。焦谷萌芽非尔力，晚花膏沐为谁容。水田渺渺飞双鹭，晹谷徐徐起六龙。莫道农家无供帐，扶疎遶屋绿阴浓。
曾抗归田疏几封，天高殊未察微悰。时人今雨谁相过，地主春风独见容。取友肯遗沮桀溺，论功不下弃勾龙。眉间黄色元无事，因拆诗筒一点浓。
乡县俱叨析爵封，弟兄麾节媿慆悰。腐红有兆宽枵腹，新渌无端照丑容。青草池荒休去蝈，黄梅雨歇近分龙。即今诸老调元手，野叟闲愁浪自浓。
薰蔷薇水启函封，妙语端能破闷悰。自请把麾行雅志，渠能腰扇障羞容。居然雄狡伏麟凤，何止杰魁如虎龙。致了丰年归未晚，西来诏墨似鸦浓。
昨闻英断有烹封，泽畔累臣抱寸悰。巧智不如葵卫足，曲蟠谁与木为容。祠官失职慙虚蠹，野老无知祷象龙。欲上高楼瞻魏阙，乱山千叠暮云浓。
留滞身犹健，招延鬓已皤。竟无金实橐，虚有锦为窠。貂角传空响，蛾眉妒渐多。向来真率伴，回首半消磨。
曲学多希世，方穿竟忤时。麈谈巾垫角，燕处案齐眉。峙鹄非常秀，离鸾得许悲。残年有何乐，偏作故人诗。
从猎曾陪汉建章，肄歌遣寿鲁灵光。山林放去全渠性，町疃归来获此祥。却笑缋皮资少府，底须折角向朝堂。残年不作蕉中梦，得丧冥心付一觞。
谁云逢掖不知兵，一士居然系重轻。往昔下愚融铁鏁，即今上圣倚金城。可怜蒋子开三迳，又被乌公夺二生。旋作凯歌驰露布，残年犹拟看升平。
圣君羔鴈远相求，去去榆关迫盛秋。应念霜寒履中野，定分月色照鄜州。画江谋拙难言智，出塞诗豪不惹愁。却笑缚轮观井者，一生过计更私忧。
季咸莫测壶丘子，詹尹安知屈大夫。老子即今无可卜，问君活得几年无。
长啸生风白浪起，高桅千尺如折箠。佛狸百万不敢渡，师跣双髐踏一苇。视鲁叟桴差简捷，比博望槎尤俶诡。岂小儿女狡狯然，亦大神通游戏尔。老胡西来纷文字，遍东西旦撒种子。塔藏共礼熊耳骨，壁观谁得少林髓。吾闻至人未尝死，岁晚翩翩携只履。学人其如初祖何，应身已度葱岭矣。
斗垒那堪数旱饥，君侯苦节未为非。宾筵虽画何尝卜，雩祷于天且不违。岁俭粟输仓氏少，郡贫饷入洛阳稀。老农夹道攀辕叹，作么携琴载鹤归。
放逐归来寂寞滨，颠毛雪色面皮皴。怪奇昔有观邕者，老丑今无看玠人。一枕唤回将觉梦，三薰惜取已来身。绣裳蝉冕丛忧愧，得似先生折角巾。
目送双旌已黯然，可堪之子去联翩。遥知幕下闻三语，不要山阴送一钱。聊与远民蠲热瘴，并为迁客饮寒泉。昔游仅及罗浮半，安得从君访绝巅。
境胜多遗迹，州贫异旧闻。雌堂方致士，矮屋可烦君。黄放无遐迩，朱勾有惰勤。岭民如见问，白首布襦裙。
亭榭缥缈无点尘，竹树苍翠溪粼粼。宝钗导前瑶簪后，三君高屐华阳巾。颀然锦衣者谁氏，道韫诸姑姊长妹。当时偶动寂寂叹，藁砧不答高掩鼻。棋边指麾百万秦，温浩二子非其伦。中原热血方相泼，江表有此暇整人。暮年功高忧谗惎，回首故山归不遂。岂知王郎袖有檛，空听桓伊筝垂泪。
不但烹三庶，东宫亦屡危。元来玉环子，别有锦绷儿。
素艳羞粧额，红膏妒雪肤。宁临白刃死，不受赤眉污。
一尖一髠一逢掖，鼎足剧饮豪无敌。前杯未釂注后杯，髠腹虽大盛不得。就中觱篥胆尤麤，奋臂乃欲倒葫芦。瞿聃有此两高弟，彼儒以是丘之徒。老夫少年亦酣畅，衰病著身屏盆盎。颇能和会三家书，安敢追陪百觚量。
一人筅耳手不住，一人坦背抓痒处。一人理发虱禽获，一人喷嚏虎惊去。余鼻久塞耳骤聋，虱无附丽头已童。惟背负暄觉奇痒，麻姑之爪未易逢。吾闻气泄如隄溃，枕高唾远道家忌。且留眼读养生书，莫将身试快意事。
坚白相非是，高虚目送雄。远公差解事，孔老各牢笼。
冻合千门闭，传呼一市惊。岂无僵卧者，辇毂未知名。
但见篮舆出，安知酒榼空。老僧翻折本，收不得陶公。
共餐鲈一箸，各饮酒三升。客去主人睡，明朝醉未兴。
陟浅犹须杖，谁云佛有神。乃知杯渡者，祇是热瞒人。
一虎虽凶暴，其尊孔释同。矫情馈夫子，合爪礼澄公。
紫袍临蜀殿，黄屋建梁台。异世为鹃去，前身作蚓来。
去国有华发，出关无送车。未能尽韬晦，紫气作前驱。
却莱辨夷夏，隳郈肃君臣。丘岂生知者，聃非绝灭人。
狼烟起幽蓟，鸟道幸岷峨。穆满尚八骏，隆基惟一骡。
失守文皇业，来听望帝声。向令曲江在，吾岂有兹行。
畏死仕新室，轻生谢季伦。细评投阁者，大愧坠楼人。
帝令工写貌，相讽尹加笞。且赏折枝杏，休嘲有靥枝。
晏温全不似霜天，开遍芙蓉蜀锦鲜。昔我父兄悭上寿，今君翁媪各稀年。清狂尚欲簪花舞，答飒无端据槁眠。闻道日边消息好，除书断在一阳前。
相阀白眉子，吾家坦腹郎。莫贪鸢雾里，小住鳄溪傍。粤槖无卷石，韩祠有瓣香。两翁各钟念，安讯托风樯。
初与游杨事伊洛，后闻王魏起并汾。空令蟠结千年核，难掩光芒万丈文。儿似福郊传旧学，友为子厚志新坟。身今独老西河上，欲酹生刍隔暮云。
郭令科名翁冠绝，董生制策子蝉联。向来景行珠林老，末后冰衔玉局僊。食肉恨公非燕颔，冲霄从古要鸢肩。可怜闲袖功名手，仅驾朱轮楚泽边。
畴昔论交四十霜，知公出处我尤详。召来空赏凌云赋，麾去全疎偃月堂。近寄丽葠怜老病，忽吟楚些隔存亡。从今野叟凝尘几，无复三溪字数行。
君去闽山亦动容，即今岁俭更民穷。有豺当道凭谁问，无凤鸣阳恐国空。莫放钦夫归岳下，岂容子骏久京东。传闻玉座筹边急，颇牧何妨在禁中。
解瑟于今又再秋，弓旌所致总名流。积轻曾覆祁公鼎，偏重能翻涑水舟。袖里弹文差快意，局傍观弈尚私忧。信庵丞相如通讯，为说狂生霜满头。
更无一点涴铅华，状出冰枝糁玉葩。十绝顿令侬北面，万如元住子东家。自羞贫女钗边朵，难傍宫人额上花。纵使朔风如铁劲，未妨雪月照槎牙。
诗至中山不可加，直将幽澹扫秾华。宁依处士坟前竹，不爱都人担上花。老子骚魂常住世，郎君吟笔又名家。遥知丈室无天女，纸帐香篝瘦影斜。
字字追还水部公，篇篇压倒后村翁。可怜和靖拘香影，更笑花光著色空。自许铁心坚晚节，渠能粉面向春风。菁华落尽惟枯枿，頼有何郎嗜好同。
诗境千梅匝草堂，参军今又课梅忙。悬知句子追群谢，每见乡人说季方。处士骨寒谁得髓，老夫鼻塞尚闻香。请君摘出惊人语，玉篴横吹入乐章。
百首初成六十余，朝涂暮改费居诸。谁将彩笔传于子，人怪青春小似余。一笑拈花差易耳，三年刻楮欲何如。梅兄樗叟俱枯槁，总把风光义让渠。
盘屈高才入短章，卷中字字挟冰霜。直探宝藏珠盈掬，倒泻金茎露浣肠。铁笛一枝横夜月，水沉三舍避天香。妙年早去吟薇药，莫共侬争寂寞乡。
方扃北户逃生客，忽折南枝寄病翁。雪里骑馿非俗格，茶边放鹤有家风。写真影过于形好，凿窍香来与鼻通。不敢袖归防电取，殷勤返璧锦囊中。
贫儿篱下看花窠，曾见千株玉雪么。画得诗禅三昧少，诗如无住一联多。过时结实心犹苦，从古调羹味在和。我坐耸肩穷到老，君肩欲耸又如何。
出香影外别商量，尽撷菁英发秘藏。难把微酸谐众口，只消一白赛宫粧。却疑彼相调金鼎，未召斯人试玉堂。便好去供春帖子，君才何止倍秦郎。
每抱怀中玉雪如，吴霜不觉点虬须。生三槐裔皆当贵，为六梅孙莫太臞。抹黛村眉慙丑怪，约黄宫额费粧涂。南园树老花零落，还许邹枚访旧无。
百篇端可补诗亡，形秽何堪在玉傍。方苎萝山尤觉艳，入旃檀国不知香。一枝我欲簪蓬葆，七字君宜和柏梁。卧雪家风要人继，莫因摇落便凄凉。
新吟亹亹来相逼，华胄遥遥请具陈。安道晋时名处士，叔伦唐世老诗人。百家衣莫劳针指，九转丹能蜕肉身。肯访柴门衰老叟，愧无薄具可留宾。
洛蜀纷纷孰是非，孤忠惟上与天知。何曾后世无公论，不愿明时有党碑。去奉绣帘差足喜，来调金鼎未为迟。铃斋一穟柑香起，细听中和乐职诗。
曾系金狨扈属车，田间访旧尚勤渠。都忘森戟临方岳，但记燃藜共值庐。谢守吟来谁继者，洛英老去各何如。山林深密江湖远，相见烦公问起居。
极目无边际，惟天与水连。烟中帆几点，若个是君船。
背冷来趋暖，虽微善自谋。如何才得意，飞去不回头。
晓雾轻绡卷，岚光抹黛新。萧条数家聚，三两趁墟人。
估客系征缆，渔家收钓筒。何妨千嶂黑，犹作半江红。
寄声谢轩帝，不必奏钧天。一碧九万里，横吹铁笛眠。
楚泽秋声早，湘山暮色遥。偏来短篷上，终夜滴萧萧。
问寺莫知处，跻攀又溯洄。惟钟藏不密，日暮过溪来。
纤路泥尤滑，柴门扫不开。子猷返棹后，不见有船来。
钧天残梦忽惊回，金钥遥知已掣开。不复五更三点入，刚云七日一阳来。即今空恋唐宫阙，畴昔曾登鲁观台。犹记小窗添线晷，强揩老眼乱书堆。
湘弦泗磬有遗声，肯作秋蛩唧唧鸣。同社共推一日长，古人尤重十年兄。放开只眼饶初祖，蟠屈长身接后生。不是学人无赞叹，学人见得未分明。
前辈凋零雅道衰，陈岩一叟尚庞眉。昂藏且伴戴花老，幺麽安知撼树儿。警句可编半山集，高风宜配客星祠。有诗一卷留天地，绝胜征南立二碑。
星星短发茁霜根，今后村非昔后村。无客雨中能裹饭，有僧月下忽敲门。佛为摩顶虽真觉，儒劝加巾亦格言。师不茹荤余止酒，何时煮茗得重论。
向来岁月雪萤边，老去生涯井臼前。举孝廉科非复古，给灵寿杖定何年。空蟠万卷终无用，专巧三场恐未然。犹记儿时闻绪论，白头不敢负师传。
半间古屋冷飕飕，死尽同参偶独留。昔已寻师远行脚，今惟见佛小低头。旧绫无用聊收取，破衲难缝且著休。年少还知贫道不，曾同王谢二公游。
炼不成丹死不休，岂知岁月竟悠悠。老于蒙叟仍黄馘，丑似弥明亦结喉。尚隔蓬莱三万里，浪云椿树八千秋。暮年却羡邻儿黠，阿母蟠桃也去偷。
身已龙钟不出村，尚能抱瓮灌蔬园。瓦盆甚朴常盛酒，茅屋虽低可负暄。锄倦扶藜访邻叟，祭归怀肉遗诸孙。后生记取耆年语，世世休思入县门。
刘叟衣装绛老年，市中卖药且随缘。驰名最久经三世，阅病虽多未十全。龟手有方俄贵矣，乌髭无诀独皤然。卧闻鹊噪扶筇起，偶有邻翁送谢钱。
灾祸妖祥判立谈，白头犹舞茜衣衫。卖符效速抛农业，治祟年深转法衔。三老赛冬为杀豕，四婆开岁倩祈蚕。暮归舍下分余胙，不信人间有季咸。
少谙刀笔晚尤工，旧贯新条问畧通。鬭智固应雄鹜辈，论年亦合作狙公。孙魁明有堪瞒处，包老严犹在套中。祇恐阎罗难抹过，铁鞭它日鬼臀红。
山秃林疎万窍风，独全晚节傲严冬。老惟交此三益友，梦不贪渠十八公。青帝行将转邹律，苍官何必爱秦封。树根定有苓堪掘，造物方当寿此翁。
古来名世者，一字费吟哦。物贵常因少，诗传不在多。词人三影句，处士五噫歌。子壮吾衰矣，无因共琢磨。
边地犹防哨，中原屡失机。君豪横槊去，吾老荷锄归。昔被毛锥误，今凭羽扇挥。军前需露布，陛下久宵衣。
少小逢场老罢休，衰残更阅几春秋。瓜牛庐有亲情贺，罗雀门无谒刺留。梦断玉皇香案畔，诗成田舍火罏头。赐驹牵与萧京兆，归去姑乘款段游。
七袠骎骎病鲜懽，君恩犹许备祠官。婢传稚子屠苏酒，奴笑先生苜蓿槃。自叹管君今老秃，更悲庞嫂不团栾。新年辜负如筛餠，炮附煨姜胃尚寒。
又见城门出土牛，鸡肤龟手稍和柔。懒陪内史吟人日，不记灵均降孟陬。病与风光犹未隔，老逢节序只添愁。可怜满镜星星发，欲戴春幡却自羞。
急召传来主第中，孙郎上马鼓三通。山人无复金莲梦，稳听琵琶到曲中。
老去逢春尚怯寒，牛衣那得傍鳌山。莫陪画隼行穿市，姑对囊萤坐闭关。昔听仙韶游帝所，今披宫锦谪尘寰。溪村可是无风景，几点渔灯照碧湾。
侯拥双旌舞两骖，应怜一叟卧周南。插门仅有一枝柳，照水全无万椀柑。藜去似知瞳子眊，梅开且向鼻端参。铃斋诗句兵厨酒，浅酌微吟意已酣。
榾柮通红未辟寒，病身无异著囚山。俊游与众聊同乐，欢事于侬了不关。一霎莲华开陆地，十分桂影洗瀛寰。朝家若访玄真子，知在清溪第几湾。
街鼓冬冬霜月寒，冶游夹道拥如山。衡门谢客孤吟过，铃阁忧民一念关。变赤地余成佛国，望红云处隔仙寰。华灯收了霏微雨，最好耘田更钓湾。
传呼铃下戒舆骖，清晓牙旗过水南。一瓣预祈今岁稼，两枚不受郡人柑。端门侍辇公修觐，禅几传灯我饱参。童子归谈城内事，遨头诗好众宾酣。
茅檐卧听雨声寒，晨起油云遍海山。州牧忧勤真可记，田家苦乐最相关。亲祈閟宇神其吐，谁道灵湫鬼所寰。但愿时平鱼稻熟，结茅青壁舣沧湾。
暮年台笠代羸骖，信步篱东过舍南。稍喜农家行食麦，径催园户去移柑。寻花公倘来过甫，置薤吾无可语参。诸县丰登条教简，醉翁饮少已先酣。
催花小雨饯余寒，衰病今朝始出山。移北阜文从汝笑，非西畴事勿予关。预知帝耜开耕籍，初洒天瓢徧域寰。便起笔床茶灶兴，钓舟久矣阁前湾。
白头无复驾征骖，薄有田庐汾水南。但使金穰堪拾穗，何曾玉食欠包柑。莫辞社酒传三爵，犹胜障泥趁六参。不必宗文扶亦可，老人不饮似微酣。
三世高枝折广寒，谓宜挽致道家山。使君紫马重临郡，柱史青牛亦出关。占籍喜居廉让里，操觚悔记太平寰。新篇犹觉波澜阔，堪笑持竿向浅湾。
蹇馿谁驾复谁骖，略似遗公在剑南。尚有三钟加十束，那无二顷种千柑。不烦剥啄敲门访，且可跏趺面壁参。春到茅檐殊未觉，晓窗差薄日初酣。
人言上界足高寒，错踏金鳌绝顶山。恩许乞身镜湖曲，老难效命玉门关。明知甑破休回首，犹喜弓亡不出寰。便合挂帆沧海去，义溪三十六重湾。
唤回暖律解严寒，甚矣吾侯似次山。拾穗有农田尽辟，诟租无吏户常关。家于莆积百年爱，帝视闽如千里寰。欲扫草堂迎小队，钓台只在北溪湾。
放逐谁曾为解骖，自治芜秽垦山南。西畴会有两歧麦，东府底须三寸柑。芋美尤于饥后觉，榄甜少待味回参。采薇散发无穷乐，寄语痴人勿豢酣。
篱援萧疎堂奥寒，西从蜀岭北淮山。少狂曾似身摩垒，衰暮今无力拓关。烽火终年烦斥堠，车书何日混舆寰。采飞冗惰楼船敝，谁为朝家备海湾。
八骏西游造父骖，六飞草草幸东南。故宫久叹生禾黍，急驿毋烦贡荔柑。自古庙谟劳圣虑，即今军事有人参。行宫一穗祥云起，应解三边黑祲酣。
玉帛朝驰盟暮寒，覆车胡不鉴燕山。未闻一范出乘塞，忽报六符来叩关。孙氏已凭江立国，孔融误以许为寰。洛花岁岁无消息，极目芦洲更蓼湾。
一车两马不烦骖，草地蠕行到极南。春燕无栖各依木，佛狸有使辄求柑。按中军请东阳徙，获左车谁北面参。凭语吴儿莫游冶，塞鸿回处阵云酣。
塞氛未静铁衣寒，愁绝江南庾子山。谁使石郎捐一道，仅闻柴氏复三关。西当太白余孤垒，北望神州隔几寰。犹忆楼船建黄钺，夕烽明灭照龙湾。
鷃飞安敢并鸾骖，去矣休休顾渭南。稍喜园官来送菜，不愁御史出携柑。铜山贼有钱神援，玉版禅须铁汉参。闻道五原钲鼓急，崆峒山叟昼眠酣。
霜髭撚断雪肩寒，帝放还山莫下山。饶取两生留鲁国，笑他四皓出蓝关。弈秋局已翻新势，王会图应复旧寰。老不预人家国事，自撑一叶向深湾。
鹰已离鞲马释骖，弇州西畔大槐南。酢梅难比奉宸杏，病橘本非供御柑。怕向道旁逢醉尉，底须帐里著髯参。细听檐溜谐宫征，床下安知鬭蚁酣。
早佩廉丞训，中偕计吏行。那知身啬报，仅见子成名。表里高阳氏，铭阡辅嗣孙。他年燎黄诰，亦足慰幽明。
邵子生男四十五，弟今方邵过三年。莫随夷甫举遗逸，且教伯温成大贤。洛下耆英为汝喜，河南闻见待渠传。会当杨柳芙蓉下，快与翁抄击壤编。
在朝无友助，于野有人同。生愧饮牛叟，死慙招鹤翁。未应千载后，也似百年中。一掬珠林泪，凭高洒北风。
玉座怀贤远，黄扉取友端。吾方观治象，渠忍铩祥鸾。家学应难改，贤名已不刊。三年无一字，怀旧忽汍澜。
耄矣犹耽学，天乎不背师。仅余芭受业，曾许赐言诗。鲁兀存尊足，虞翻乏媚姿。回头谢房魏，努力辅明时。
君思清如许，吾诗浅矣哉。不能具刍饭，虚辱受琼瑰。伊洛推游谢，韩欧赏孟梅。武夷老仙伯，相引上蓬莱。
少贱肠枵破褐单，傍人门户活饥寒。自从毁齿初成券，直至长须尚不冠。冷炙时沾筵上馂，秃芒旋扫臼边残。他时纵取封侯印，仅得君王踞厕看。
伤春感旧似中酲，乐器全抛曲谱生。自小抱衾无怨色，有时拥髻尚风情。曾陪太尉斟还唱，犹记司空眼与声。著主衣裳为主寿，莫如琴客别宜城。
昔拥雕戈射铁帘，可堪蓬鬓映冰髯。金疮常有些儿痛，斗力今难寸许添。至老安能希骆甲，从初悔不事蒙恬。莫嗟身上衣裘薄，犹向官中请半缣。
闻与先师是切邻，束书无定橐装贫。不辞远道长为客，未有荒山可掩亲。石椁悬知非尔力，麦舟今岂乏斯人。吾闻葬礼随丰俭，布被珠襦到底均。
东郭无全履，南辕似转蓬。自慙老中垒，莫误小林宗。若见同胞子，为言秃鬓翁。衰年不堪玩，一病一龙钟。
夜起饭牛薄暮舂，古人既老始明农。残年尚欲勤东作，未肯将身旁瘦筇。
谬叨虚奖每慙颜，奇字新经未一斑。除却骑馿搜句外，了无些子似钟山。
青帝施恩野老家，分张红白乞年华。安知巽二无斟酌，吹尽先生一架花。
一阵狂风吹彩云，猩红万点落缤纷。人间无处堪翻诉，说向天公似不闻。
经月龙钟少下床，土花上壁笋穿墙。不知老去无筋力，犹自支吾探海棠。
久匣菱花懒一窥，都忘挟弹洛阳时。若非病起临池水，白尽须眉不自知。
病来岂有力迎缓，耄及已将家付康。干蛊久劳小儿子，探丸未遇大医王。
姑山糠粃铸尧舜，铁拐刀圭度吕钟。结裹诸君成禹孟，可能不是老夫功。
花外小车时出游，有佳风月亦登楼。水晶宫与人间相，把乞先生未点头。
云里金乌瞥见些，屋山鹊语亦查查。侵晨扫径开篱户，童子知翁出看花。
投老诛茆水竹村，未论避谤且逃喧。屋低稳似于谁屋，园小贤于乐彼园。待小车来时上阁，有高轩过勿开门。蜗牛不晓虫鱼法，作意麻搽篆粉垣。
灵椿难减菌难加，莫笑山翁两鬓华。不与公荣同饮酒，只留禹锡独看花。客来稍觉罍空耻，事去方知瓮算差。归老东陈无可恨，失侯不失故园瓜。
乍脱重裘试薄纨，绿阴多处小凭栏。李甘尚可分螬半，柿落何妨拾鸟残。贷粟监侯宁忍饿，借衣友壻不如寒。獠奴但怪沉吟久，肯信诗中字未安。
拂拭桃笙设葛幮，床头老易卷还舒。惯听小子嘲师语，懒作痴人骂鬼书。无复出神游帝所，有时信脚到华胥。独怜短梦匆匆觉，不晓希夷睡月余。
稍转阳和解积阴，暂停汤熨事微吟。翠禽娱客有佳哢，金鲫知人无杀心。一片不留花著树，数竿忽见笋成林。野蹊滑滑泥平膝，荷锸奴扶试一寻。
饯送多逢掖，俱怀倒屣恩。浮图无合颖，冤狱有平反。辇路催华毂，山城漫彩门。病翁不下榻，判袂一销魂。
去郡于兹十八年，讙传良牧出藩宣。更烦逸骥康沂海，会见灵禽下颍川。绝喜铃斋新有助，莫嫌玉局冷无懽。此行未论胶东赏，且作廉丞亦自贤。
五管惟潮地接闽，自唐牧守畀名臣。欲安瘴岭疮痍俗，暂辍天家肺腑亲。新堞永为州壮观，彩虹忽间海横陈。皆言明主临轩遣，不是诸公启拟人。
潮人无计驻轩车，来扇仁风仅岁余。棘院从今添立鹄，金堤亘古免为鱼。真堪香火陪韩庙，谁采风谣继叶渠。曾忝史官牛马走，不妨奋笔为公书。
虞翻骨体素多屯，垂老遭逢白发新。岂有一辞裨衮斧，亦无三制报丝纶。孤臣命薄难谐世，明主恩深欠杀身。不道归田无以报，暮年长作祝尧人。
绿野池新凿，平泉墅又开。迺知造凉殿，谏者不能回。
骏马如花妾，平生不负春。如何飞燕语，不恕辇边人。
相国私英倩，将军嬖子都。可怜洛阳令，只问主家奴。
恍惚天书事，庄严土木功。暮年王太尉，典领玉清宫。
养成河北贼，挑致海东夷。空国坐朋字，乱华由党碑。
虽则仇平仲，何曾问大年。崇宁一相拜，元祐几人全。
登庸局面变，报复念头差。贬削村夫子，褒崇笑夜叉。
著论贬临川，谈经抑老泉。权书并字说，究竟果谁贤。
至郭陪清语，留衣示别情。奈何凤翔骨，不得宪宗迎。
剑履崇刀笔，钧衡付蹶张。贾生年尚少，且去傅诸王。
空巷无人尽出嬉，烛光过似放灯时。山中一老眠初觉，棚上诸君閙未知。游女归来寻坠珥，邻翁看罢感牵丝。可怜朴散非渠罪，薄俗如今几偃师。
只有短辕车锡导，更无灵寿杖扶光。林间竹笋饱一世，阁下薇花阅几郎。曩欲裂麻宁拂袖，老当还笏不须囊。绿阴周匝迷行径，谁念茙葵惟向阳。
禁林忝士相如草，芸阁曾分太乙光。亳社重新依老子，天台自古属刘郎。判无除目污黄纸，空有孤忠满皂囊。回首觚棱残梦断，下招不必遣巫阳。
坠帻长须丑，遗靴一足濡。不须诃小鬼，烂醉要渠扶。
酿者不沾唇，旁观吸者颦。翁真堪宰相，妪亦可夫人。
衣襟成墨色，面目带煤尘。尽爱炉中兽，谁怜窑下人。
牵羔仍抱子，翁媪各鹑悬。破扇题周易，全家頼卦钱。
帝重南邦妙选抡，徐卿又驾两朱轮。龙潜不付茧丝手，蜑俗争看玉雪人。五瘴下车如痛痒，二麾负郭尚清贫。吾评此去今萧汲，惜不居中牧远民。
别我暑行三百里，使君此举古今稀。班荆不以牙旗从，剪韭都忘草具微。浪汩鸢飞毋久住，颍川凤下可遄归。未妨黠鬼揶揄笑，专壑专城孰是非。
博士曾森戟，甘棠爱尚新。漫余受廛叟，获见拜厅人。醴酒多延士，蒲鞭不及民。一年三易守，无乃送迎频。
庞老趋城少，严公出郭多。难攀逸民传，堪举力田科。夙昔烦驺哄，从今闭雀罗。若逢两狨橐，应问一渔蓑。
涨水侵门堂跳蛙，偶来常是到昏鸦。宛如逆旅主人舍，谁访毗耶居士家。煨芋不嫌牛粪火，供茶就用鹿啣花。老来脚力全非昔，且可龛中坐结跏。
昔美少年今老黧，云林深处葺幽栖。空房安得登伽女，同穴惟应法喜妻。尧桀两忘何足辨，彭殇俱尽不须齐。灵山弟子都麾去，免绕金棺掩面啼。
曾结丝絇侍玉旒，暮年身世寄沧洲。丑容讵得陪三阁，强项安能事五楼。何用渡芦登彼岸，偶然斩草乐斯邱。牧童窃听商歌起，此老胸中不著愁。
买断荒山手拮据，旋移短树已扶疎。尊堂背市知闻少，竹迳通溪出入迂。辟瓮牖轩聊对卷，改弓弦路劣容车。可怜四壁空诸有，客至难营饭与刍。
挟册相从祇一童，林间终日饱松风。小窗面野容山入，曲甽分溪与沼通。定有裔孙寻远祖，尽教智叟笑愚翁。绝怜樗里无标致，一墓何须夹二宫。
自有身来即有愁，谁能身外出神游。西方佛比于泡影，南面王输与髑髅。儒运金椎尤可笑，魋为石椁更何忧。曹瞒遗令空悲慨，铜雀台荒邺水流。
村深保社杂樵渔，岁晚溪翁此卜居。门下诸生皆去矣，冢旁二客定谁欤。即今不惜频投辖，他日毋烦更下车。却笑兰亭轻感慨，王侯归处即丘墟。
户外履綦常不到，手中锄柄少曾闲。古时废地今花坞，昨日荒陂忽蓼湾。牧马童乖能识路，操蛇神黠怕移山。颜曾老矣虽难免，犹在长沮桀溺间。
豫为终制付诸儿，莫待飞腾变化时。涑水书仪非含玉，魏公治命欲披缁。外加麟楦中先悴，生著蝉冠死岂知。除卸布衾堪覆首，更无一物可相随。
同谒金闺觐茂陵，鼎湖弓剑隔西兴。绝怜晚景如庞老，空为州人惜许丞。自有名姬调绿绮，可无侍女直青绫。梦中雪鼓搀天碧，恨不陪君拄瘦藤。
八郡皆知德度宽，缿筒罢设讼堂闲。治如清献乖崖样，人在原明子野间。岂有珠鱼堪作贡，亦无金鹤可携还。暮年腰脚犹顽健，惜不从公看雁山。
犹记同穿豹尾中，一翻覆手异蛇龙。吕侯赐履作方伯，毛颖免冠成秃翁。清苦吏人无厚禄，殷勤军将有斜封。君归定访耆英社，问讯周南太史公。
彼此俱丁未，相逢忆少时。工书有筋骨，嗜句入肝脾。鲁泮郎君秀，唐官助教卑。直须燎黄诰，方慰蓼莪悲。
吾宗手葺幽栖处，雪径依稀认虎跑。冻折岩前百寻木，压翻屋上几重茅。懒吟二首干韩愈，且耸双肩学孟郊。只怕景思来认业，别无人与子争巢。
谁道炎州无劲植，君看韩木与苏枞。憩棠此日成遗爱，伐树当年不见容。巴俗曾传莱相柏，番人犹敬范公松。阅三甲子方拈出，吴令之贤岂易逢。
端平闻说建斯堂，白首才重一炷香。早有埋辞表真曜，晚为画赞讼东方。秋风浩荡吹坟树，落月依稀照屋梁。千古行人来下马，陈诗不必奠椒浆。
贞烈过男子，当于简册求。剪鬟众宾款，断臂六臣羞。防墓铭旌远，泷冈宰树秋。可怜彤管废，史笔未曾收。
吾母尤高洁，夫人亦步趋。书窗共残烛，禅几对团蒲。不愧顾家妇，能存赵氏孤。郎君奉鸾诰，聊足报亲劬。
忽有先驱至，相迎看武夷。尉尤去民近，汝勿叹官卑。不必求三步，惟当戒四知。要令人刮眼，云是挺之儿。
老别亲朋已动情，可堪玉树离阶庭。新吟不数苍蝇窍，多病真成碧鹤形。翁迫崦嵫迟暮景，儿看风雪短长亭。早归共举屠苏酒，莫爱西湖柳色青。
女子谈天世有之，福唐吴媛独神奇。语多中的疑明思，心自通灵不问龟。闻道膝边随季主，定传肘后与文姬。未知谁是吹笙侣，玉镜台前要画眉。
砾裂扫空凡例说，精微勘破后先天。遥知长麈升高座，惜未巍冠列细毡。秦火安能燔六籍，汉儒浪自费三年。自惭不是韩宣子，获见春秋易象全。
两张遗墨六亲悲，台下黄瓜摘渐稀。用北辰阡殊不乱，似南柯梦复疑非。向来岂有葡萄博，末后元无薏苡归。七十残骸双秃鬓，可堪原上泪频挥。
同产居惭余最长，二尊尤向汝钟情。斑衣犹记循陔乐，白发皆从陟岵生。一老吹埙无复和，十年废乐未能平。伤心溪墅成陈迹，谁听松风看月明。
虚空自在由舒卷，岩穴何曾碍往回。只向旁山依水住，莫教行雨出溪来。
地远无迎吏，州城若个边。宁甘茅屋粥，勿饮石门泉。旋橐挑诗卷，家书托客船。安知二千石，不荐议曹贤。
薄宦周旋广及邕，一生甘苦藁砧同。孟光事远嗟谁继，督护歌悲听未终。鹤表魂栖高燥地，凤毛名在广寒宫。病翁空自吟哀些，撚断霜髭竟欠工。
唐氏源流远，奇才每间生。勤于骚有分，举以相知名。吾子攻诗苦，先民耻艺成。常卿不可见，见汝眼犹明。
辇路香风吹软尘，拥途士女看朱轮。朝为赫赫大京兆，暮作栖栖逆旅人。姬院肉屏俄顷散，帝城眉样一番新。惟应唤醒茅簷叟，长驾柴车戴幅巾。
刘翰潘柽社友称，何侯直要续心灯。阴山有雪双雕下，碧落无云一鹤新。觜距专场渠克畏，鼓旗傍噪我安能。男儿何必毛锥子，麟阁云台有分登。
老戴黄冠备扫除，空餐忽忽岁云徂。系衔每愧监临旷，书考犹欣过犯无。地主多情馈椒酒，阍人失职废桃符。绝怜榾柮通红火，不与吾儿共地炉。
免赴早朝参扈从，径寻初服返樵渔。前街鹤料权停阁，旧谴鸡竿已赦除。手板抽还大丞相，颠毛秃尽老中书。暮年相伴惟穷鬼，虚左迎渠莫送渠。
初作衡山香火缘，不教俗事到吟边。清狂畴昔有三藁，警策即今无一联。汝辈未宜轻宿士，此翁犹及见先贤。丁宁稚子收残草，他日笺家要谱年。
临歧约共屠苏酒，及饮屠苏汝未归。纵使举头瞻日近，可堪返顾见云飞。索长安米难淹久，回剡溪船果是非。别后安书如束笋，眼穿新岁雁来稀。
抽簪脱袴满城忙，大半人多在戏场。膈膊鸡犹金爪距，勃跳狙亦衮衣裳。湘累无奈众人醉，鲁蜡曾令一国狂。空巷冶游惟病叟，半窗淡月伴昏黄。
家世相传逢掖衣，如今结果亦随时。二三子遂舍瑟作，七十翁方扶杖嬉。野老忧晴妨宝穑，社人怕雨湿灵旗。遥知铃阁无歌管，一点青灯照董帷。
邻鸡初唱晓粧忙，空郡疑开选色场。未许丛台夸袨服，却将淇水易渐裳。咏归惟点曾言志，驰骋虽聃亦发狂。闭目不窥惟地主，且祈麻麦接青黄。
病怯春寒添絮衣，神情全减少年时。仅堪田舍陪乡饮，难向湖亭看水嬉。清旦羲和升日毂，回风王母带云旗。管箫声散人归晚，独有萤穿马季帷。
冠盖憧憧有许忙，直从虚市到毬场。宝珠似得于佗冢，卉服疑来自越裳。鬓雪难勾小儿队，眼花休发少年狂。几时游女归蚕织，勿学施朱与约黄。
莫惜倾囊更典衣，繁华尤诧送神时。不惟宝髻修容出，亦有银钗跣足嬉。但见春城催画角，何曾夜市拥牙旗。遨头清俭君毋怪，畴昔书囊在殿帷。
家寄桐城身在蒲，袖中又有峤南书。茅山极目茶亭远，知向何州度岁除。
韩慥林开妙不传，请君自算小行年。公卿谁是挥金者，大半将诗准卦钱。
妄念已知今世错，勤修别结后身缘。尺三汗脚踏龙尾，丈六金身坐象筵。昔趁蛾眉班谒帝，今从牛矢路归田。未知葱岭何边去，且向庵中伴老禅。
句曲除书至，山灵亦喜闻。皆云新管辖，还是小茅君。无粟可舂惠，有薇堪采分。已盟猿鹤了，不怕客移文。
不惟慵进取，兼亦断知闻。交友赤松子，弟兄孤竹君。共寻对床约，更割半山分。新敕冰衔峻，何须刻籍文。
我结小庵犹舴艋，师抛大刹似蘧庐。菩提身外更无物，椰子腹中惟有书。不踏一芦堪去矣，许分半芋竟何如。元来又被寒翁引，径指坟山作退居。
三间参佐廨，昔也处先公。矮屋儿无叹，翁生矮屋中。
守相卿耆旧，相逢必霁威。渠宁私邑子，汝勿视翁归。
禄米皆前定，分铢不可添。园葵莫争利，邻枣亦伤廉。
宁游屋溪畔，勿傍盗泉边。监竹不食笋，先贤样在前。
莫叹家庭远，卿侯即父师。尚于吾缱绻，定不汝瑕疵。
先绪微如线，未知谁亢宗。翁犹慙父祖，汝可复慙翁。
十载脾神厄，何曾食有鱼。击鲜徒溷汝，遗鲊适忧吾。
记取元城语，南州热异常。别无卫生诀，止酒是丹方。
博士今儒彦，遥知讲席重。汝宜束修往，吾亦执经从。
汝幼不努力，忽为三十余。勉旃教汝子，要付善和书。
食指清晨动，馋涎异味来。高情分石芥，辣性似徂徕。
自幼耽章句，年高竟未工。自称豁达老，人号嗫嚅翁。
莫耗官仓粟，休贪御手羹。新年采薇食，诗比旧年清。
端平俱辱弓旌召，鹏鷃逍遥各不同。笑我赭衣钳楚市，愧君白帽老辽东。董迂因被公羊误，杜癖惟于左氏忠。晚取诸家高束起，且看渠与意林公。
白头召寘石渠中，将析微言合异同。灵寿不扶汉庭上，儒衣空立鲁门东。谁云丞相知殷侑，漫费君王遣所忠。犹觉暮年有遗恨，书成未及质文公。
拔丁而去矣，袖瓦似要之。谁道州人薄，君行有彩旗。
不曾窥户外，偶出至溪边。欲访斩蛟庙，聊呼放鸭船。
桃李已成尘，葵榴各鬭新。红颜年少子，白发背时人。
餐菊饮朝露，平生不歠醨。与龙争角黍，无乃谤湘累。
唤起龙泉老，侬今把钓缗。还公旗与鼓，别付夺标人。
不喜追风骠，尤憎竞渡船。宁为之反殿，怕著祖生先。
时服颁周府，薰弦奏舜廊。未知新帖子，几首似欧阳。
客屦自来去，山翁病不知。座无曲道士，门有艾天师。
儿女需京缬，经时买未归。似嫌无艾虎，不肯换生衣。
韩庙坡为记，罗池愈制碑。老农不识字，自唱送神诗。
朝朝责太平，日日御延英。欲识太平处，冬冬社鼓声。
晚悟河难塞，收方入枕函。五穷衰并现，百病老皆谙。强起留奚益，全归死亦甘。癃残愧英妙，努力勿多谈。
如闻攻老拙，颇似斫虚空。众口嘲投阁，新眉妬入宫。一身槁梧上，百岁大槐中。莫叹形骸废，姑留两颊红。
苛留不觉夏徂秋，甚笑周颙却效尤。往圣明言衰戒得，先贤亦谓耄宜休。空疎谒帝无高论，老退明农已熟筹。惭愧二君更迂阔，远看逐客欲何求。
四州鼓吹迓前茅，几载疮痍变乐郊。黎母盗清民有犊，佽飞士勇海无蛟。安排循吏添新传，检点耆英少故交。欲发幽潜慰冥漠，自惭笔砚暮年抛。
伺夜偏乘隙，逢人辄噬肤。不饶豫让炭，肯恕玉环酥。暗空愁逢蝠，虚簷巧避蛛。吾无红拂妓，姑命小奴驱。
绛帕妖方士，青襟小茂才。集瓜讥汝否，止棘刺谁哉。倏忽寻声去，曾无濯足来。吾衰臂力短，驱去复飞回。
幺麽常情忽，潜形未易知。嗅香太尉足，起粟婕妤肌。醯瓮偏常集，纱厨巧似窥。平生长麈尾，至此竟难麾。
物理或难诘，疑经多未通。蜚虽笔麟史，荔不产龟蒙。记异因同蜮，为灾岂减螽。恨余非博识，安敢注鱼虫。
不觉渠泥臭，偏依井干蹲。声尤麤水鸟，腹欲大河豚。焚鞠存经训，如簧避谮言。主人方戒杀，毋怪尔徒喧。
天不生斯物，将如冻者何。为谁忙作茧，到底化为蛾。种至春还育，功于世最多。香闺不知织，岁岁赐香罗。
兹虫虽小物，一一抱微忠。多士从先主，群臣立悼公。献花朝贡谨，酿蜜国储丰。处仲目空露，名居畔逆中。
占断十分清，飞来一点轻。死还为腐草，生怕傍长檠。扇扑随风远，囊盛彻夜明。藜灯与莲炬，不似尔多情。
未省吞腥腐，惟承晚露餐。三生齐女怨，千首孟郊寒。腹馁鸣尤激，身轻蜕不难。何须珥华冕，吾欲挂吾冠。
古云龟与鹤，阅世寿尤长。试问刳肠卜，何如曳尾藏。有灵宁毁椟，无用且支床。吸视堪传否，仙家不死方。
细比蝇须类，凶加豹脚名。飞飏新得势，么喝远闻声。抱怨芳筋露，惊眠玉颊頳。天公许姑息，长养更生成。
了不分芳臭，营营浪自喧。士为女听惑，溷比帝居尊。鱼馁庖难脍，瓜香圃欠樊。冰霜不恕汝，卦义取诸坤。
嘈杂乘阴雨，跳梁占废池。张唇谁不厌，磔腹帝宁私。足踏银床险，身蒙锦袄痴。世方多吻士，吾有感于斯。
姑妇晨粧废，其他务未遑。愁逢桑叶贵，贫共织灯光。战士支衣众，宫嫔剪彩忙。可怜功最大，不待华清汤。
忽忽聚还散，荧荧暗复明。去嫌灭烛秽，来照读书清。不必烦罗扇，何妨屏铁檠。蚌珠大如月，不及尔身轻。
所谓善鸣者，泠然入耳清。为谁弦雅奏，举世赏繁声。露可充渠腹，泉堪濯我缨。直令抱枝槁，终不肯蝇营。
未必灵于己，徒令厌我龟。元君虚见梦，太卜不能知。偶活因涂尾，宁饥勿朵颐。会携渠与鹤，海上访安期。
聚群雷乍喊，乘暗月初斜。至黠穿怀袖，虽微具爪牙。麈挥那肯去，扇障不能遮。近水尤喧聒，殊妨赏藕花。
密疎多不定，来往少曾停。穿幌非阴燐，窥窗若曙星。微能破幽暗，高欲傍青冥。忽起江湖思，微茫隔远汀。
繙经岩电眼，竖拂海潮音。暂卓飞空锡，坚辞布地金。忉忉菩萨语，切切老婆心。明日入山去，城中何处寻。
二难不在机云下，犹记联翩入洛来。方喜朱弦将迭奏，忽惊白璧已双埋。守曹参法曾传髓，效玉川诗亦夺胎。愁绝象贤肇家传，夜窗三复有余哀。
首规旒冕次钧衡，纸价遥知贵洛城。谷永有知应愧死，曹蜍无气谩偷生。弘宽敛衽慙三策，桑濮收声让九成。闻说龙天俱赞叹，法筵第一义分明。
吾家皱玉玉堂红，粹美宁非间气钟。绝喜诗来相品藻，安知物有不遭逢。
端明仙去谱犹存，珍重君侯拂藓痕。法石白虽无一颗，太仓红已饱千村。
瓶锡飞来方款曲，旛华迎去倏分离。草眠毡睡身皆稳，刀割香涂佛岂知。守土亲为大檀越，开山留下废砧基。直须金碧千间了，却访溪庵亦未迟。
乡近尤谙俗，山深莫掩名。士皆夸尉好，民亦诵官清。入幙交游少，依僧去住轻。它年汉廷上，定不愧黄生。
昔日相师今画师，依然红颊映霜髭。懒为阅世青白眼，写出无声水墨诗。胸次九流人物镜，笔端三友岁寒枝。刺桐城里多豪贵，绝艺何忧不见知。
昨泛灵槎河汉津，今撑小艇水云身。相居自作蹲池计，天子何曾如屋嗔。开绿野尊姑领客，第甘泉颂可无人。白沙翠竹宜闲步，绝胜东华踏软尘。
宿昔瞻依日月光，迟迟去鲁未须忙。附炎渠自手炙热，忍冻儿宁足履霜。谏草平生慕王魏，诗名余事压钱郎。可怜老病兼穷薄，推毂当朝愧郑庄。
趋出范围表，方之大者乎。理同然不异，隅至此俱无。圣岂东西判，游何内外拘。鹄边天浩浩，蜗角国区区。广可包三极，微宁泣一夫。晚知庄老诞，终向孔门趋。
举世游方内，规规臆见拘。惟其全体大，所以四隅无。矩絜岂能尽，轨同安有殊。其崖谁见者，何岸可登乎。固异管窥智，宁如斗绝区。彼哉露圭角，毋乃小人儒。
诸子皆蠡管，惟聃说大方。其隅四无有，于道两相忘。未易五车尽，难将寸矩量。楚辞迷极际，柳对昧中旁。鸟止丘何小，蜗争角许忙。更须参孟叟，归宿要知乡。
难与拘儒论，无方即大方。洞然皆我闼，隅竟在何乡。惠说犹为寡，聃书不可量。莫知崖内外，乌覩道藩傍。血战蛮争角，狂行士望洋。区区胶小见，肝胆画封疆。
玉羔直岁讵能神，羝触堪嗟命不辰。昔比素丝曾著节，今为白石且眠春。同人挟策安能牧，小弟磨刀恐未仁。六日披裘把竿钓，拟他五羖岂其伦。
谷贱如泥未一年，那堪四野复焦卷。亢桑姑射神通小，惟有君侯立动天。
虽拥朱幡只泽臞，孕鱼丹荔免苞苴。未应旱魃无分别，更把秋阳懊恼渠。
忧见须眉膳却荤，分明上帝见忠勤。赤章夜彻通明殿，一缕烟生六合云。
昨日旸乌赤似金，朝来忽化作甘霖。老农失喜逢人说，滴滴来从太守心。
火伞朱旗总叱开，新凉稍自白苹回。世人枉了嗔风伯，到底烦渠送雨来。
先做田间三日霖，冰轮出海扫秋阴。人言侯是调元手，慰了农心慰士心。
蔬是侬家野八珍，小畦自灌极艰辛。清晨卧听檐声喜，余惠分沾抱瓮人。
扶杖追凉看稻花，不烦轧轧踏沟车。残年无以酬公上，长作输租第一家。
白首归来作老农，丰年里社得过从。劝君莫梗贤侯化，去后思侯未易逢。
西北功名奋发秋，南辕咄咄欲何求。似闻君识壶丘子，自笑吾非定远侯。鹓鹭行难看凫雁，麒麟阁不画猕猴。故人若问樗庵老，林下吟诗白却头。
初闻灭度指三弹，俄报荼毗鼻一酸。始悟杖头挑布袋，不如龛里坐蒲团。故交相与归函骨，弟子谁来会涅槃。犹喜喝衣无一物，洞开方丈与人看。
竹湖畴昔叹兼通，孔墨何曾是别宗。唐代儒先重颠老，晋朝名胜赏林公。颂辞大众存遗札，塔与寒斋共一峰。闻说结跏挥手际，亦留半偈别樗翁。
郭郎线断事都休，卸了衣冠返沐猴。棚上偃师何处去，误他棚下几人愁。
棚空众散足凄凉，昨日人趋似堵墙。儿女不知时事变，相呼入市看新场。
嘉定名尤重，端平眷最浓。子虽曾摄相，公自要明农。尚意宣麻拜，俄惊斩板封。白头西府掾，无复奉从容。
卷服辞三事，深衣立一儒。羞扶孔公杖，宁入洛英图。鉴已云亡矣，梁其不坏乎。纷纷扫门客，曾拜董陵无。
传嫡生枢府，耽书肖肯亭。未论禽拜后，姑喜鲤趋庭。葛帔悲交态，瑶环忆妙龄。吾无施力处，遗恨托于铭。
王大曹瞒伎俩均，华佗郭璞枉危身。传君秘诀君牢记，但道君侯是贵人。
和靖诗高千古瘦，逃禅画妙一生贫。劝君别换新标榜，莫靠梅花赚杀人。
出处平生大致同，中间得失等鸡虫。髧髦昔似晋诸谢，华发今成楚两龚。握有兰香为子祟，家无铜臭坐余穷。善和旧宅残书卷，只合连床听晓钟。
病鸿垂翅噤无声，惯见虚弦莫浪惊。二仲卜邻元不恶，两生坚壁未尝行。出关谁识为周史，入社犹堪伴洛英。都把首阳山占断，采薇到老没人争。
病翁岁晚朋从绝，细读高文面发慙。士贵切磋宁独学，僧虽苦硬有同参。名堂盖取伦之五，开径那无益者三。见说户庭来不拒，傥分半席待樗庵。
西山仙去各离群，穷达区区不足云。仅有尹谯守伊洛，更无房魏说河汾。虎皮子盍闿新义，蠹简予方辑旧闻。何日蹇馿载樽酒，一灯析理更论文。
枢相落成文甚古，府君卜筑墨犹新。宛如酿枣分梨日，堪愧燃萁煮豆人。五桂必攀昆季爽，三荆不析户庭春。梦中犹识三溪路，安得登堂列下宾。
底须辛苦访蓬莱，唾手功名亦快哉。唐季闽尤多进士，宋兴莆已四抡魁。来听雅乐歌三阕，去占群花第一开。乡老献书侯劝驾，共为昭代育群才。
小陆词章海内传，名场久盍著先鞭。惯看余子瓦枢坏，太息斯人铁砚穿。畴昔熏香过半世，即今拾芥已中年。病翁拟拭昏花眼，快向茅簷读奏篇。
原夫辇岂敢追攀，每叹君文似左班。不许犬鸡舐丹鼎，肯为鼷鼠发黄间。主司一洗冬烘谤，老子前知昼锦还。空诵子虚不能荐，送行未免有慙颜。
辇下银袍似堵墙，名涂个个著鞭忙。期年操木何容易，一日看花得许狂。韩子吟披惟六艺，沂公吃著岂三场。临岐不待殷勤祝，涵养功深讲贯详。
束发词林久著名，及兹书剑始西行。里人预谶龙头喜，相者兼言豸骨清。笔老定非场屋作，声和必为国家鸣。汉廷儒术多通显，不说公孙说董生。
君家科级每蝉联，何况高才更妙年。肄业机云同屋住，论文坡颍对床眠。一双璧有连城价，九转丹能拔宅仙。来岁亲朋迎画绣，病翁亦出至溪边。
天性怜才老未衰，爱君笔力绝新奇。引弦连发天山箭，举手高攀月窟枝。藻蕴科名通谱牒，旦希优劣系修为。穷人只有诗堪赠，空耸山肩撚雪髭。
昔人抱璞经三献，今子排云叫九关。千佛经应冠鳌顶，大人赋可动龙颜。探梅腊雪园林后，对策薰风殿阁间。若见故人询病叟，但言深入万重山。
此君词翰逼晁秦，万鹄袍中少拟伦。色笔探怀如有助，朱衣点首岂能神。长安市素多游侠，天子廷曹怀士人。玉座临轩亲发策，可无鲠论披龙鳞。
先朝取士尚雕虫，前辈皆因此显融。衡鉴集中推范老，混成篇里得沂公。杏园饮畅鶑声早，梨岭飞高雁影同。岁晚交游各西上，不留一个伴溪翁。
凉州贼烧洛阳宫，黄屋迁播侨邺中。兵驱椒房出复壁，帝不能捄忧及躬。台下役夫皆菜色，台上美人如花红。九州战血丹野草，不闻鬼哭闻歌钟。时人肆骂作汉贼，相国自许贤周公。一朝西陵瘗弓剑，帐殿寂寞来悲风。美人去事黄初帝，家法乃与穹庐同。繁华销歇世代远，惟有漳水流无穷。时时耕者镢遗瓦，苏侵土蚀疑古铜。后来好事斲成砚，平视端歙相长雄。参军得之喜不寐，携归光怪夜吐虹。谓宜载宝饷洛贵，顾肯割爱遗山翁。翁生建安七子后，幼览方册梦寐通。白头始获交石友，非不磨砺无新功。复愁偷儿瞰吾屋，窃去奚异玉与弓。书生一砚何足计，老瞒万瓦扫地空。
老厌人间事远游，弇州西畔比台州。须弥身大安知痛，云梦胸宽不贮愁。旧友惟君真管鲍，诸生若个是程仇。跳丸去速还舟晚，独立空山两鬓秋。
少豪曾挟一筇游，晚似庞公怕入州。橡栗尚烦天赋粟，茅柴如以水浇愁。何妨范史书钩党，不愿欧碑说解仇。自古放臣多感慨，吾评哀郢胜悲秋。
病逢佳节径投床，卧听群儿笑老苍。仅可六藏数龟息，安能三黜入鹓行。脉微药焙常储火，足冷茅檐定有霜。多谢天公相煖热，起披败絮负朝阳。
慈颜幽翳几星霜，犹记斑衣共举觞。老弟颇怜伯仁短，小孙突过阿宜长。亲朋不至谙时态，儿女无知竞晓粧。老退尚余忧国念，朝来云物果灾祥。
持家霜满鬓，誓口铁为心。兄戴万锺禄，黔娄一布衾。嘉宾怀截发，孤女感抽簪。遗庆观贤子，交游属望深。
召来未及拥青绫，麾去何妨拄赤藤。粉署冯唐无辈行，镜湖贺老有交承。吏柂月给帮虚设，客怪冰衔字稍增。犹胜亳州前管辖，鬒毛秃尽欲归僧。
烂银白璧遣谁收，米尽家家典破裘。应为溪桥添晓溜，岂怜野渡有横舟。侵凌蓬鬓霜千丈，浮动梅梢月一钩。岁晚风光天必相，未甘亭上话三休。
明堂杞梓必兼收，未信英雄老一裘。彭泽不妨聊束带，巴东何事叹孤舟。会须取印大如斗，宁羡封侯曲似钩。咄咄那庸如许事，尊前且食蛤蜊休。
低唱谁家帐缕金，何如短棹泛山阴。天边鴈断无留影，泓下龙寒亦懒吟。著柳便随风作态，欺梅除有月知心。晴光却喜前村动，春事从今日日深。
呼得苍头数橐金，旋沽村酒过墙阴。焦琴不鼓知音断，冻笔频呵作意吟。扰扰漫天空眩目，看看出日为寒心。凭君试向江边问，又涨晴波几尺深。
渔蓑江上晚垂钩，艇子何如唤莫愁。相伴梅花开庾岭，宁将斗酒博梁州。夜归深巷闻惊犬，岁稔无人见佩牛。明日楼前增伟观，试看银海戏群鸥。
剡溪风雪正纷纷，暗想清游已目存。颇怪扁舟遽乘兴，应缘坐席不容温。海圻聊尔夸千骑，帐底何如具一尊。回首兔园吟赏地，从今授简致频频。
为瑞虽多却不宜，谁怜孤坐拨灰时。兴添竹叶蛆浮瓮，瘦损梅花雀抱枝。闭户从教行迹断，裹裘犹怯暮寒欺。天工似欲还三白，冷淡家风合有诗。
早归伏日莫踌躇，昼寝从教笑宰予。奠枕清风招我老，揽衣阅月向人疎。宁无酒共公荣饮，亦有诗成阿买书。须待雨凉寻旧约，只今旱火况焚如。
衡鉴高悬已自公，修严官禁不通风。樊墙便有河山隔，梦寐犹疑笑语同。离索暂应疎酒醆，往来争敢递诗筒。灯花预报杨园约，端的钗头缀玉虫。
懒于尘土踏京华，张翰西风久忆家。江上鱼肥应可鲙，田家酒熟未容赊。狂踪泛泛浑犹梗，病眼昏昏祇欲花。为报王孙早归矣，莫凭芳草浪咨嗟。
王式当年本不来，那堪岁晚犯尘埃。淮分南北谁为梗，路适东西意自哀。锦缆千艘分玉帛，冰河万处碎琼瑰。只消一夜东风力，一一船头尽拨开。
神龟又复化顽铜，块处潭心智莫穷。岂悔刳肠游梦里，还羞曳尾向涂中。波摇金色连山赤，星动瑶光彻夜红。网送吾家占瑞应，向来左顾与今同。
忽然薄暮暗江天，冲面凉风马不前。五色书云占昨日，六花瑞雪应明年。向来水旱民何罪，此去流移天盍怜。逗晓阳乌升若木，摧颓病鹤亦蹁跹。
南坡千树总琼瑶，走马来看及未消。短鬓风前愁素领，衰颜酒后借红潮。松饶苍鬣犹能奋，梅耿香魔苦费招。此景此时无我共，新诗吟罢独长谣。
扶桑暖翅接金乌，鞲上饥鹰待一呼。悬滴梅梢珠璀璨，堕花桧顶粉模糊。明年翠浪麦须好，何处青帘酒可酤。万里江山谁画得，天开新样雪晴图。
淮北燕南昔混同，相望却恨马牛风。往来未省谁为伴，言语从来自不通。百岁遗民愁绪外，数声羌笛梦魂中。径须争渡长淮去，三月烟尘一洗空。
安僖折派庆源长，宪靖猗兰奕叶芳。可但词章夸华白，更余政事说龚黄。两宫密侍清闲燕，三事荣分衮绣光。生死哀荣难得似，宸纶一品赠真王。
弁峰苕水挽将归，北第南园自一时。过眼浮名真是梦，回头乐事总成悲。荆兰膝下同黄壤，鸿鴈行中失白眉。曾是汝阳门下客，凄凉空咏八哀诗。
袭庆安僖八十春，绵绵僊李更蟠根。王封一品身尤贵，位冠三师德愈尊。华萼楼边空堕泪，白苹洲上重销魂。哀荣终始公何憾，节钺貂蝉萃一门。
诏书催唤衮衣归，富贵谁知已息机。北阙恩荣宁久恋，东山雅志肯相违。伤心水月人安在，回首湖山事亦非。他日苏公堤畔路，祇愁老泪不胜挥。
三年涕泪剧悬河，断简残编奈若何。纵使相看青眼在，故应添得黑花多。衰迟把酒元无分，冷淡观书亦有魔。掩卷相吁心自了，莫将文字问维摩。
年来世味一毫轻，宿契诗书尚有情。魔事从教双眼赤，内观还觉寸心明。思量诗句嗟无补，检校医方恐未精。俗学可怜夸口耳，何如默坐息营营。
四海声名桂一枝，流年仅及手中蓍。康成未免龙蛇厄，翁子宁酬富贵期。天上玉楼须好记，人间金谷漫遗诗。宦途落寞知音绝，三抚朱弦只自悲。
忧国囊封岂是疎，有才无命信何如。风回册府三山远，星殒郎墙一位虚。贾谊自伤终太傅，薛收若在必中书。哀哉埋玉今何地，却返当年处士庐。
期公簪橐侍甘泉，底是上天不假年。才大难为当世用，文高犹有后人传。魂销闽檄千山路，泪挽银河七月天。会葬谁欤铭郭泰，固应无愧翠珉镌。
能为君王猎隽英，区区循吏笑西京。忽看广厦千间辟，蚤觉先春万木荣。有客囊中来露颖，何人垄上去佣耕。知公造化无遗物，咫尺龙门雷电生。
当年投笔过淮山，油幕谈兵故不凡。老去功名空白发，向来簿领愧青衫。龙龛内典超金界，鸿宝遗编付玉函。况有诸孙振门户，不须留恨黯松杉。
居士胸怀壑与丘，琴山怀抱枕清流。一区宅好真扬子，万卷书多似邺侯。好客亦尝陪俎豆，诸郎殊不废箕裘。人间俯仰成千古，痛念吾乡马少游。
平生怀抱欲凌云，元祐名家盖有君。况是生儿胜武子，何须不第叹刘蕡。伤哉未作河西尉，已矣还空冀北群。从此太湖风月夜，一声渔笛不堪闻。
双脚平生不踏空，谁教仰面看飞鸿。娱亲正要同莱子，烂醉何曾过阿戎。已分折腰营五斗，恐因折臂作三公。妻孥不用闲惆怅，得失从来塞上翁。
金门误喜缀朝班，犹自尘劳债未还。晓漏惊催门外鹄，春蚕空想管中斑。群公神遇无全目，老我旁观只汗颜。安得僊人修月斧，与君携手到中间。
禹凿门高竞化龙，桃花浪暖百川通。图南俱运云鹏翼，逐北谁收汗马功。锁钥仅能防宿弊，权衡正好变文风。抱关碌碌真吾事，窃喜清朝取士公。
槐市同登弟子员，虀盐灯火记初年。寻春紫陌风流在，通籍金闺步武联。眼底要观新事业，笔端犹著旧山川。夜窗细话行藏处，始信于君有厚缘。
吾道艰难孰使然，忧来真欲问诸天。方看骢马避桓典，遽为虾蟆赋玉川。去国身轻宁絜絜，爱君意在故卷卷。瞿塘滟滪风波恶，百丈孤骞上濑船。
弹劾生风笔有神，天教末路得相亲。从来名下无虚士，今见朝端第一人。销印不知谁发难，投珠那得谓无因。何妨弭节潼江上，我亦归欤伴隠沦。
风雨连朝作伴牢，只堪痛饮读离骚。谁知老境侵腰脚，早是多情惜鬓毛。杖屦出门还有碍，簿书堆案敢辞劳。年来俯仰终无补，尚欠归田一著高。
璧池鼓箧岁庚辰，蟾窟分枝癸未春。夹侍螭坳司记注，同升凤掖演丝纶。靖言交契从来厚，追想音尘不复亲。拘缀无由陪执拂，招魂楚些为沾襟。
青油谈笑坐生风，便觉湖山气象雄。霁色喜浮旌旆上，欢声争入鼓鼙中。中军合用诗书帅，上马空慙矍铄翁。横槊赋诗君等事，何妨寓目此时同。
横槊何人解赋诗，东方千骑出郊时。天高霁色旌旗上，地迥秋声鼓角悲。漫授一编黄石老，相从千载赤松期。据鞍矍铄非吾事，慙愧江湖把一麾。
秋郊小队暂徘徊，谁信儒门出将才。千骑控弦吴月满，一声鸣角楚天开。赋诗已是夸横槊，看剑何妨更引杯。收取中原报明主，凌烟事业正相催。
西湖烟柳胜阳关，遮断淮南大小山。诗好固应倾座上，酒行犹喜到花间。君王纳谏宁容去，风雨愁予岂坐悭。未用疾驱催上道，锋车有诏径须还。
醉里谁分主与宾，离觞到手莫辞频。感怀今日知何日，屈指三春破二春。北郭忍教风送客，江湖犹頼雨留人。晚晴依旧山光好，稳稳移舟傍玉津。
袅袅酸风吹客衣，冥冥芳树揽愁思。谁教宦路分南北，自是人生足别离。送岸飞花何太急，留人夜雨故来迟。眼前他日凫鸿堕，莫作情疎不寄诗。
乡评月旦尚依然，旁郡人称别驾贤。邂逅宦途同晚岁，游从太学记当年。谁怜冷落堪为地，我欲吹嘘送上天。荐墨未干君已矣，漫凭楚挽慰重泉。
酒熟床头已圣清，吟诗窗下莫悲鸣。故人明月从来共，今岁中秋定好晴。雨脚已随荷盖尽，风头还逐桂花生。试谋一笑君须会，谁道尊前笑不成。
怅望淮山落木风，楚天云雾更重重。粤从西路来东路，倏见三冬过一冬。貂敝人谁怜季子，楼高吾岂下元龙。求田问舍今良策，自觉归欤兴颇浓。
经年不踏软红尘，偶入修门事事新。本为湖山寻旧约，却愁风雨送行人。多情黄菊空搔首，无伴芳醪可入唇。今岁重阳殊草草，南坡归梦夜来频。
青天遥望片云无，坐待冰轮出海隅。沆瀣已垂梧叶重，婵娟犹惜桂华孤。夜阑红烛休更秉，春满香醪不用沽。且放虚簷歌缓转，恐惊三匝未栖乌。
幽人睡起已三更，始信今宵不浪晴。天宇元来如许浄，月华别是一般明。风前鴈断应无信，露下蛩吟岂不平。无頼姮娥肯留照，疾驱蟾魄度前荣。
诗翁怀抱十分秋，探借重阳作胜游。莲社政须陶靖节，竹林未羡阮陈留。逢僧应说无生话，顾我何如不系舟。明日黄花须斗酒，莫将容易换凉州。
谁令旱魃逞神奸，怅望西畴一雨悭。日永六龙方缓辔，天高九虎政当关。不论赋入今难办，见说流移昔未还。地上小臣真虮虱，祷祈无效祇惭颜。
小儿曼倩尽狂奸，试掉雷车与破悭。慰我农民须早计，怜渠岁事颇相关。斋盂并日浑忘味，诗债如山只欠还。谢令冥顽推不去，毫丝无补亦胡颜。
文书堆案汗如洗，鴈鹜满庭声甚喧。纵有可人来眼底，了无佳思到吟边。翠眉对我何曾展，白眼逢渠不受怜。上策从来三十六，就中除有一归田。
先生丈室浄无尘，白纸糊帘莫笑贫。夜静风严褰不动，朝来雪积欲争新。围炉只用深藏火，隠几还应煖似春。纸帐一床余纸被，不妨更作独眠人。
年来踪迹漫奔波，其奈功名有命何。画虎向人无好手，饭牛怜我有悲歌。丹心永夜灯前苦，白发明朝镜里多。却谢前村鸡唱好，呼儿起舞肯蹉跎。
虎踞南山孰敢樵，盗渠名字却深逃。谁能雪里穷三窟，缚送尊前慰老饕。试唤玉纤揎碧袖，笑看霜片落金刀。族庖堪恨无风味，红晕蒸花更藉糟。
泮水分明记旧游，上丁祠事得重修。音遗金石疑犹在，菜有苹蘩信可羞。老我今惭郡文学，诸生试觅汜乡侯。缅怀安定规模远，杰阁城西最上头。
畴昔东家一亩宫，推尊昭代比天崇。弦歌未辍文斯在，俎豆亲陪献有终。采藻载歌思泮水，浴沂行咏舞雩风。自惭谬玷诗书走，未羡诸儒舍盖公。
深深松竹隠禅房，更渡溪桥暂解装。但喜还家无数日，不知行路过重阳。白衣送酒劳相问，黄菊依人未肯芳。珍重山僧能会意，殷勤扫榻为烧香。
湖山梦想阻登临，柳色门前绿未深。老去青衫谁著眼，向来白战尚寒心。浇愁可欠杯中物，遣兴聊为洛下吟。倒指启关春已暮，直须修禊继山阴。
莫莫休休兴已阑，满头尘土更弹冠。鴈从北到传书易，淮界中流遣恨难。篷底吟哦诗有味，胸中磊磈酒无欢。故人莫枉绨袍意，范叔犹能忍一寒。
樯头语燕底匆匆，满幅蒲帆送客风。合与仇谋从此逝，病兼贫至向来同。纷纷时事愁眉上，咄咄人情醉眼中。颇觉田园归去好，固应马首未渠东。
怀人玉树向风前，明月中秋动隔年。胜处杯中忘尔汝，几回纸上落云烟。已能命驾来吴苑，未许回舟指霅川。顾我从来无此客，渔蓑那得恋江边。
是非得丧一毫轻，蛮触何劳角上争。未可轻量天下士，渠知不是彀中英。平生我亦轻余子，到处君安得此名。勿对秋花叹憔悴，春风回首又欣荣。
弹铗悲歌莫浪嗟，笔耕心织是生涯。区区子岂痴摹虎，事事吾犹错画蛇。不分缩头几类鼈，苦嫌怒目几遭蛙。凭君试读山君传，鹤岂能言为嫉邪。
脱粟羹藜未厌餐，何心华屋荐金盘。风前觅句巾常岸，月下挥觞影亦单。懒拙不堪当世用，行藏留与后人看。也知妍丑初无定，马面相怜亦突栾。
拜捧双壶急破封，蓬庐惊怪閙儿童。欢生和气薰蒸外，春在先生酝酿中。枯涸诗肠偏借润，飘零酒醆不忧空。更看小队寻花柳，太守风流似醉翁。
黄堂还复念酸寒，余沥分来玉斚宽。遽遣茅柴羞避席，快呼苜蓿彊登盘。步兵胜处轻刘子，北海狂言迕阿瞒。何似老虔春夜酌，簷花细雨洗愁端。
我友溪堂爱说诗，兵厨况有酒如池。留髠一石从来惯，访戴扁舟莫太迟。已办鸱夷陪后乘，姑令从事作先驰。凭君试向松江望，绿涨蒲萄正渺弥。
清德如公畏四知，流光底事感圆蓍。日边丹凤聊栖棘，月下惊鸿尚拣枝。五十知非惭漏尽，百年彊半怪驹驰。买臣富贵犹堪待，莫诵浔阳落魄诗。
嬝娜柔条不自持，锁窗深处最相宜。试教纤手簪双鬓，莫遣新愁上两眉。子建洛神空有赋，乐天杨柳可无诗。为君唤起温柔梦，春草池塘日正迟。
溪上园亭处处新，想君屡费橐中银。鶑窥绣户烦三请，蝶遶花梢知几巡。恨不即时谋载酒，恐因暇日得寻春。只愁又隔同年面，却欠尊前似主人。
崇桃积李巧争新，红胜臙脂白胜银。车骑每劳鶑命唤，药栏聊伴蝶游巡。何须歌舞留连夜，漫与诗篇慰藉春。珍重海棠烦问讯，肯教空谷老佳人。
向来一瓣为南丰，纵使能诗也坐穷。千里望中同夜月，五言城里带春风。人言止酒今直止，君自中书岂不中。莫道天工全愦愦，满头白发亦何公。
虎丘欲到几年华，灵运何妨不在家。风艇也遭新坝阨，芒鞋可惮去途赊。禅心默会点头石，幻化应羞解语花。忆昔吴王旧池馆，一堪行乐一堪嗟。
宦游曾记旧桐川，泮水凄凉愧郑虔。怪得儒流有师法，知从乡老得心传。未酬龙伯连鼇手，遽作维扬跨鹤仙。太息孔门空用赋，不教一柱果擎天。
当年抗疏动宸旒，骑省乌台许遍游。稳稳枢庭方缓步，骎骎揆路却回头。空余荣锦开三径，犹有甘棠蔽两州。浮世功名俱一梦，不须夜壑怪移舟。
引年归老十星霜，养素遗荣道愈光。可但苍生思谢傅，未应白首愧冯唐。龙光方庆千龄遇，凤诰俄嗟一鉴亡。前辈风流磨灭尽，后生无复见堂堂。
剩欲从公朝暮闲，一溪留我未容还。极思谈笑三秋隔，相望林泉数里间。诗绝一时同郑老，书堂终日憩何山。报来定有吴门信，快矣黄嘉明月湾。
盖世声名紫府仙，平生襟袖著山川。一麾管领秋江月，千首凭陵杜曲天。畴昔风云余感慨，归来文字带芳鲜。和韩何限惊人句，应有门人李汉编。
丘山何必万牛回，栎杜从来贵不才。无事饮多惟日醉，有声画好亦天开。欲谋松菊园三径，翻讶文章水一杯。未免无衣忧卒岁，篱根惭愧候虫催。
宦路侵寻已倦游，功名何敢望前修。谬纡州组三宜去，回视儒冠一忍羞。畴昔尝窥循吏传，只今谁是富民侯。夜来好雨催归棹，春水茫茫涨鸭头。
看镜功名不用频，醉乡境界几由旬。何妨走马来为问，纵未成龙亦有神。生计一丝宁挂眼，闲居百事不如人。惊鸿亦有高飞意，姑傍花前过却春。
梦觉谁呼小玉频，分灯魔女笑波旬。暮年禅悦浑知味，少日文章岂有神。赤脚玉川容老婢，绿珠金谷漫佳人。玄冥不是梅花主，开尽南枝付与春。
吴兴太守也堪怜，十日斋厨九不烟。索漠清怀寒食夜，颠狂风雨落花天。流鶑百啭还求友，化鹤重来不是僊。待得麦秋民足食，君恩万一许归田。
澹烟寒雨洗轻埃，千树江头探借开。莫倚风流贪画柳，直须火急去寻梅。可能卯酒三杯罢，索取冰姿一笑回。好手河阳教落后，纷纷桃李满舆台。
玉溪得得探芳期，孤负诗人尽醉归。消息向来空驿使，画图老去惜明妃。香魂月堕惊春梦，翠袖天寒怯暮晖。蜂蝶卑凡浑省识，良迷桃李趁狂飞。
除日催人不奈频，那堪月小不圆旬。谁能椒颂花如锦，自写桃符笔有神。通夕留连分岁客，明朝多少贺年人。寿觞举处慈颜喜，却是萱堂賸得春。
间阔忻逢诸葛丰，不应阮籍哭途穷。拟留重客倾家酿，更喜贤郎有父风。诗思凭陵烟雨上，宦情抖擞簿书中。击鲜下舍聊乘兴，未许黄堂舍盖公。
魏紫姚黄次第荣，政须亲戚话真情。楼台是处增诗兴，罗绮丛中放酒行。下榻能留黄叔度，高斋端有谢宣城。却怜老令卑栖甚，目送归鸿意自倾。
万里阴云一战收，怪生和气袭兼裘。昆山龙过初衔烛，旸谷乌飞不傍舟。曝背爬搔疑挟纩，冻躯伛偻快伸钩。老农扶杖闲相过，一味丰年说不休。
结习已空摩诘袂，苦寒聊解拾遗裘。梅花已负先驱弩，竹叶随牵下濑舟。门外有谁惊剥啄，林间何处叫钩辀。诗人莫费雕肝肾，付与晴窗茗椀休。
何许龙蟠雨应求，参天老木古灵湫。投诚已自刲鹅颈，激怒宁烦掷虎头。南亩有人朝负耒，绝潢无客夜行舟。寄言神物须终惠，为挽天河使倒流。
岩前垂溜忽涓涓，疑是池龙肯看鞭。千嶂黑云才过雨，一番白水又平田。润添秔稻翻凉叶，喜入樵苏爨晚烟。马上归来闻好语，荷锄相对说丰年。
朝雨城南柳色新，溪光溶漾宛如银。地偏心远开三径，风引船回欠一巡。二月欲来正月尽，三分已过一分春。鶑啼燕舞非吾事，管领韶华自有人。
种秫诗人也未穷，百篇欲就醉颜红。却思白堕相逢晚，不分青铜一笑空。卧瓮更须防吏部，抱琴应不问新丰。何当乞与青田核，圣处时时任一中。
邻鸡催晓破秋天，一枕邯郸便脱蝉。应了世间如梦幻，况于酒里得天全。鸿陂曩昔闻谣鹄，下舍凄凉念击鲜。谁遣惊风吹鴈序，不堪雪涕望新阡。
屋角勃姑时自唤，篱根络纬竞先鸣。刈禾政想頳肩重，扬粃那愁瞇目轻。考满我应书下下，赈荒人谓策平平。回思旧岁民情恶，不但中山有啜羹。
明月从来忌暗投，污渠尤忌映清沟。上书未办诛屠伯，束带何曾问督邮。袒裼直前当暴虎，善刀那见有全牛。区区三仕并三已，喜愠眉间了不留。
绿涨春波到白苹，高怀宁便忆鲈莼。缘谁一笑理归棹，为我千岩访古人。已狎风波浮宦海，可能霄汉隔通津。割鸡却叹非吾事，况是劳观亦损神。
畴昔鸣琴子贱堂，至今弦诵尚悠扬。农桑乐岁千家足，桃李春风几度芳。疾恶政缘同伯厚，爱民何止一桐乡。乌台此去真朝夕，剑履还须去尚方。
一识荆州已是荣，二年尤足慰平生。从来东粤轻公子，只有临邛贵长卿。惨别翻令诗句钝，临行重把酒壶倾。故人闻道开东阁，拭目云霄九万程。
城头杖屦恣延缘，终日看山也自贤。浮蚁酿来堪把醆，飞鸿送尽且挥弦。卷残帘幕千家雨，倚遍阑干四角天。渭北江东何处是，谪仙诗兴政飘然。
功名虽结少年场，看镜空惊两鬓苍。我已青冥甘蹭蹬，君今列宿倍辉光。寸心祇自怀三径，尺素何妨枉一行。多谢南宫故人报，日边消息想能详。
经时梅熟雨翻盆，老我无聊正杜门。日焙衣巾留白醭，年侵腰脚倦黄昏。扫除云雾风无力，点滴轩楹漏有痕。入市乘船虽未验，溪流已涨几番浑。
风流曼倩碧云仙，惯见儿嬉寿母前。莫讶科名后余子，要教富贵出长年。鹅黄新酿香浮瓮，鴈翅横秋影接天。端的姮娥消息近，南坡丹桂已开先。
东风摇荡玉奁冰，车马从人唤不譍。頼有曲生来入座，了无魔女与分灯。夜深月色明如洗，寒在梅梢瘦不胜。却笑少年行乐地，华胥枕上太瞢腾。
第一林泉得纵观，春风随步著栏干。山园梅雪千株在，门纳湖光十里宽。水上湿红云片段，亭前鲜碧玉檀栾。主人才调浑相称，题柱诗篇一一刊。
举杯邀月且留残，覆雨翻云意未阑。自是阴晴难准拟，莫将怀抱逐悲欢。灯前白发惊秋半，镜里清光有岁寒。玉斧祇应修未就，素娥宁许等闲看。
怪底今宵眼界宽，银潢不动蘸金盘。未应天上追时好，无奈人间别样看。酒醆飘零惊鹤唳，笛声哀怨起龙蟠。经年不复南楼梦，且作三人取次欢。
别驾联镳喜在坰，不妨修禊继兰亭。雅知社结池莲白，况复诗成水荇青。问讯梅花才半树，渐看柳絮又浮萍。风光流转须时赏，烂醉从今莫放醒。
家山入望更贪程，造物无心雨与晴。今日莫愁明日近，一程但作两程行。生须快意何尝梦，久不还乡亦自惊。亲戚固应情话在，争先僮仆已欢迎。
诏书催发太频频，千骑东来喜望尘。不为寻芳宁较晚，固应入境便颁春。风和渐觉旌旗转，野旷遥闻钲鼓新。千里嗷嗷方待哺，自慙何以慰斯民。
移竹应须竹醉时，不妨带笋一时移。清阴且障东西日，碧色还分上下池。岁晚雪霜成老伴，夜凉风月得新知。朅来便有亲亲意，玉立无言似索诗。
楼下遗踪宛可寻，尚须宾从一来临。三峰嵂崒浑依旧，双阙岧峣复见今。麻麦向来迷绿野，簪缨久矣负儒林。使君不惜褰帷问，慰我邦人望望心。
杰阁危栏不许寻，境环千里望中临。古桃风物宁非旧，甲子规模廼到今。堪笑折腰趋府事，何如长啸入山林。故园猿鹤休惊怨，出岫孤云岂有心。
度柳穿花故故迟，黄金新刷羽毛奇。惊回午梦花梢日，啼破春愁柳絮时。老去上林空好语，向来幽谷有谁知。纷纷云雨成翻覆，求友唯君慰我思。
律身端合励冰清，莅政尤须称物平。知是夫君深寓意，雅宜斯阁遂安名。池幽自足龟鱼乐，林静休教虫鸟鸣。况复官闲州似斗，不妨时此濯尘缨。
鼯鼠相将五技穷，东来岁月太匆匆。冷官敢恨知音少，直道难教与俗同。翻忆对床听夜雨，不堪举扇障西风。诗来唤起还家梦，目断成行天际鸿。
万亩坟山遍野阴，几年樵采到如今。藩篱有限重加护，斤斧无端免见侵。缺处更须频检校，暇时何惜一登临。先君暗里应倾倒，方信流长源更深。
详观白傅一篇诗，长日何须一局碁。字细纵然劳眼力，理长尤是契心期。夸张歌酒浑相似，消遣穷愁亦自知。大节更思公出处，寥寥千载是吾师。
黄堂通夕听簷声，去谒灵湫及未明。画鹢破寒收宿霭，老龙擎日献新晴。何须厌胜驱黄帽，况复精诚却卫兵。尽道使君能抚字，归途争看古阳城。
洞中龙亦詟先声，韬敛云阴放日明。久雨也知田父苦，十分端为使君晴。但令渤海捐刀剑，不用天河洗甲兵。昨夜铃斋诗欲就，鬼神闻已泣蒲城。
雨占甲子向来频，谁道开晴必换旬。云过阳台空有梦，雪消姑射漫凝神。林间却喜鸠呼妇，簷外何妨鹊噪人。可怕西郊泥一尺，径须跃马去寻春。
连宵骤雨喜初晴，何处残蝉不乱鸣。晚熟岂妨秔秫好，秋声先傍竹梧轻。纷纷云散心安在，隠隠雷收气未平。半蔌惊魂犹未定，老农那得不惩羹。
雨余天宇十分清，到处官蛙噤不鸣。残点喜闻簷溜断，新凉更觉葛衣轻。飞扬楚观人无梦，畜缩胥涛怒已平。满眼秋风归未得，却惭千里话莼羹。
西风有意作新晴，不遣中宵鹤鹳鸣。红袂行云仙梦断，青灯对酒客愁轻。起看垅首禾无害，见说溪头水已平。莼菜鲈鱼秋正美，谁能分我一杯羹。
广文官舍自萧然，好事何人与酒钱。惯伴诸生甘寂寞，倦从獧子醉妖妍。静挥绿绮心逾适，渴饮门冬手自煎。畴昔东山怀雅尚，未须轻鄙笑臞仙。
生涯冷淡我胡然，客里空囊愧一钱。已负酒杯同笑语，彊排诗句鬭清妍。官闲祇起樊笼叹，内热真犹膏火煎。试问聚蚊成一饷，何如高枕梦游仙。
几日斋厨愧索然，信君高会拚金钱。迩来此乐城中少，况有今宵座上妍。连放酒杯浮潋滟，须防更漏解催煎。闭门独坐何由羡，漫搅枯肠赋八仙。
孤游冷宦叹徒然，安得通神十万钱。南北阮家何似富，东西施子廼争妍。歌筵怜我应无分，诗债忧君苦太煎。却忆金明年少事，春风得意醉群仙。
东家谁念我累然，惭愧何曾十万钱。病骨那禁三伏热，长眉空负十分妍。睡凉喜有青奴伴，药瞑频呼赤脚煎。阁束箪瓢缘少味，非关辟谷要求仙。
岿然坛宇俯清流，须信规摹跨别州。端为苴茅崇屏翰，要知束楚贵绸缪。治聋有酒烦分馈，宰肉何人叹滞留。天欲吾公安社稷，未宜小试羡三休。
洞庭霜橘偶明珠，磊落堆盘照坐隅。九颂固应原取友，千头宁与李为奴。佳名自昔南邦贵，丹实由来北地无。此日满怀三叹息，惸然天地一身孤。
腕脱何须问小童，汗流聊复慰衰农。联翩天下一轮月，簸荡人间万窍风。萤火招来还自照，蚊雷挥去觉群空。散仙未办朝阊阖，乞与羲皇笑傲中。
如麻密雨不收脚，妬花恶风常打头。那无一日好天气，只有千山供客愁。垂杨未系金嬝娜，隔叶倦听黄栗留。南坡是处堪欣赏，把酒还曾酹我不。
簇簇坡头锦绣丛，几番消息问来鸿。素商未遣先惊绿，青女何妨更染红。向日壅培曾覆篑，有时灌溉亦连筒。年来羁宦成离索，却欠看花一醉同。
四月池边见拒霜，园丁惊问此何祥。花如云锦翻新样，叶似宫袍染御香。病不能陪花酒伴，诗犹堪噪鼓旗傍。诸君笔力回元化，努力先春压众芳。
老子而今两鬓霜，未应痴绝泥禨祥。不能木末搴朝露，争免篱边嗅晚香。便合折来书卷畔，讵宜簪向宝钗傍。漫山千树方芽甲，肯信人间有早芳。
平生忧国愿年丰，荒政那知技已穷。千里农桑千里雨，一番桃李一番风。宦游老去春强半，劝相归来日过中。自媿活人无好手，只将水旱祷天公。
疎林拂拂见旌旗，短镫翩翩度翠微。十里好山供客醉，一犁春雨劝农归。水流花出红成队，麦雨天连绿打围。投老田园今晚矣，不须五十始知非。
春事三分破二分，山郊劝相岂虚文。通宵已过台前雨，破晓谁耕陇上云。士女携壶方杂遝，老癃扶杖亦欢欣。迂疎为郡浑无补，只把丰年答圣君。
风月联翩别驾分，双凫飞舄总能文。苔痕点绿山头石，花影浮红水面云。一舸鸱夷聊尔尔，千岩啼鸟自欣欣。徘徊斗粟归田缓，堪笑痴顽老使君。
偶从野叟问耕桑，说到春来日日忙。老尽吾蚕桑自绿，化残胡蝶麦犹黄。迎梅已过三旬雨，秧稻初齐五月凉。天上何人调玉烛，但知击壤乐时康。
怪底昌园一种梅，老枝强项独迟开。伶俜鹤膝翻嫌瘦，皴皵龙鳞不受摧。羞把冰肌混桃李，故将粉面映莓苔。广平铁石心犹在，宁有诗情似玉台。
蒲团睡思欲蒙蒙，珍重贤人酒一中。夜静喜听悬霤雨，寒多更怯战窗风。簷花细落浑疑梦，诗句频催政未工。雪拥红炉愁不寐，此时怀抱想君同。
雨声天外倒银潢，枕上才闻喜欲狂。鼓吹不须教两部，稻粱行庆有千仓。青缸照影花无睡，红袂行云梦有香。最好空阶泻簷溜，却疑并舍压糟床。
一尊情话向南荣，好雨知时盆样倾。且喜黍苗饶岁事，莫愁梧竹作秋声。簷花夜永灯前落，池草诗成梦里惊。端的对床寻旧约，韦郎曾赋五言城。
晨光欲动尚熹微，漠漠春阴未解围。雾掩前村迷酒旆，风吹寒色著征衣。功名底许妨行乐，出处年来果是非。一笑南坡归梦里，满山桃李政芳菲。
连年因旱祷丛祠，未免斯民有怨咨。拟学催科今晚矣，不能引去更何之。下田敢有百车望，好雨犹宽三日期。惭愧农家私水利，桔槔虽巧不容施。
玉奴端不负花期，乞得东皇一笑归。淡扫娥眉怜虢国，半匀粧面妬徐妃。有情立马留新恨，无頼啼禽送落晖。金铉政须和鼎实，莫嫌笛里浪惊飞。
龙麝浓薰总不宜，幽香细细忽闻时。蜜脾悬磬无余味，鹤膝横陈有老枝。玉蕊檀心还得似，蜡言栀貌有谁欺。却疑不是人间物，三嗅慇懃与赋诗。
冰霜元不与花宜，颇怪梅花亦后时。庾岭别来无驿使，少林忽见有横枝。化工真幻知谁辨，诗老题评岂我欺。世味饱谙浑似蜡，对花不饮漫赓诗。
问讯江梅意未回，少林横出不知裁。争先頼有园夫报，折赠空惊驿使来。疎影暗香宁是伴，蜡言栀貌未须媒。主人闻说归朝近，且趁眉间喜色开。
蜡缀枝头春来回，缃罗休用剪刀裁。直须浮蚁相携去，应有游蜂错认来。晕紫檀心真似假，娇黄粧额自能媒。年来世味浑如此，嚼蕊吹香一笑开。
步遶名园日几回，司花著意巧能裁。影疎雅称灯笼映，香细疑从酒面来。破白江梅羞月妬，黏红僊杏待春媒。何如新样龙山种，却在京都占早开。
纷纷蜂子竞生涯，每到花时辄放衙。悬室尽将花作蜡，何人翻以蜡为花。姑从凡卉论先后，若比江梅有等差。弄假像真真像假，小儿造物未须夸。
醉张白眼望层空，作意中秋一笑同。忽讶微云得急雨，纵妨明月有清风。连宵桂近姮娥惜，尽日槐忙举子工。勿指凉天云即是，且须倾尽玉西东。
谁与天公沃亢阳，洒尘微雨仅毫芒。只忧南亩频年旱，敢爱北窗通夕凉。何物兴云须蜴蜥，几时舞野定商羊。会当直入雷霆室，戏掉狂车下大荒。
床前蜡纸一灯明，殷殷闻雷数震惊。忽去青天无鸟迹，骤来红树有鶑声。噆肤噬血宁甘死，投隙穿帷太巧生。为尔通宵愁不寐，几回枕上又诗成。
青奴良夜偶相依，斑扇团团亦倦挥。我自蒙头还引睡，渠应皤腹不能飞。多愁白发三千丈，无分红绡十幅围。安得西风来一扫，固知幺麽未胜威。
饥馑忧渠欲洊臻，大田不雨已生尘。何人有力能鞭石，老令无能漫积薪。诸佛未尝违众愿，上苍宁不悯斯民。诚烦仇览登山履，为扣岩前彼上人。
不向龙祠小乞灵，连宵那得雨冥冥。势方聚处中心喜，声渐微时侧耳听。便觉田头秧稻绿，更夸陇首麦苗青。丰登自此无公事，只有棠阴蔽广庭。
传闻神姥产英灵，雷电当时亦晦冥。好雨固宜随祷应，夜窗曾误几番听。关心病守头空白，失喜农夫眼倍青。水溢旱干宁有数，人间无路叩天庭。
老龙高卧复何求，韬敛风雷自一湫。不恨如麻无雨脚，却愁生耳有禾头。向来河内惭移粟，此去江边欲具舟。龙若有灵须早计，霖霪莫待火西流。
淫雨天公不肯晴，区区香火屡哀鸣。两年苦潦民何罪，千里分忧责匪轻。已幸早禾方露积，正怜秋稼与云平。蓱号莫败西成好，捩手从来易覆羹。
夜雨倾盆捣瓦沟，簷声汹涌碎江流。安眠一枕西窗晓，饱饭十分南亩秋。老火熏天已无迹，频年赤地更谁忧。起来喜拨床头瓮，却待今宵月满楼。
雷车谁唤阿香推，酿雨云头簇不开。猛热急掀江汉立，先声偏上竹梧来。高唐赋就何曾梦，杜曲诗成不费催。颇欲灯前同夜酌，却愁牢落餽无台。
乘槎有客泛仙潢，咋指泥涂悔我狂。此去不烦推谢令，向来宁是尼臧仓。愁惊过雁乡心碎，喜溢浮蛆瓮面香。金井老梧秋色重，时翻危叶堕银床。
此邦旱暵已连年，民亦何辜欲吁天。鸠拙林间时自唤，龙慵潭底敢安眠。忽看注雨如车轴，便觉流泉满稻田。我亦驾言随霹雳，一瓢倾倒马鞍前。
下山虽幸免颠跻，骤雨冥冥步转迷。白马已翻青嶂去，黄鹂犹恋绿林啼。人皆有路通霄汉，我独无桥渡涧溪。且傍田塍欹侧过，从教甲子混涂泥。
连宵风雨太飘飖，颇讶龙吟意气豪。三座危桥过不易，一溪湍水涨能高。栖迟王事嗟何及，咫尺威颜敢告劳。袖取丰年天上去，洗泥准拟醉香醪。
宝熏降自九重天，再款龙祠礼亦专。谢雨归来还得雨，今年必定作丰年。弥天膏润人皆喜，连日奔驰我独贤。回首家山今不远，固应惭恨不归田。
秋到天公日日阴，林间厌听鹁鸠鸣。向来南亩频忧旱，此去西成只欠晴。簷有漏痕看菌出，径无行迹认苔生。夜窗细诵秋阳赋，才谢坡仙和不成。
簷声点滴送愁频，梦雨连江遽一旬。杜老多情还动酌，坡公何事却伤神。渭城官柳难留客，巫峡行云不见人。可是蓱号工洒道，东郊准备要迎春。
精祷能令天意回，猖狂旱魃敢为灾。龙眠熟处雷呼觉，蚁战酣时雨趁来。耕父荷锄歌召杜，腐儒秉笔愧邹枚。太平知有三登象，从此官租不费催。
一雨丰年兆可探，全胜雪瑞白成三。偏怜令尹关心切，喜对农夫洗汗惭。秔稻秀畦欣绿润，芙蓉依水媚红酣。词源顿遣如泉涌，酒量悬知似海涵。
龙眠熟处雷呼醒，蚁战酣时雨趁来。凉入稻云青漠漠，润添田水白皑皑。但期家给皆红腐，莫管庭空长绿苔。老令催科知自拙，推挤不法谓何哉。
年来事事与心违，墨绶尘劳莫我知。慷慨归田虽有赋，殷勤喜雨漫赓诗。谁怜饭颗山头瘦，却想松江水面肥。一笑桑榆收已暮，向来膏润太逾时。
文书堆案眼慵开，客有可人今雨来。说剑丹心空耿耿，岸巾雪鬓欲皑皑。山田渐喜滋香稻，客位从教长紫苔。涸辙穷鳞頼濡沫，未宜曷月咏归哉。
领邑西来物物违，只应松竹旧相知。宽心雨意浓如酒，满眼秋怀总是诗。惭愧不才劳抚字，平生何意羡轻肥。飘然傥遂归田赋，食蘗毋忘在莒时。
山云泼墨度墙隈，信道鸣鸠唤雨来。骤泻竹梢青羃羃，乱翻荷盖白皑皑。尊前花落愁赊酒，地上钱流错认苔。更愿公家宽赋敛，斯民卒岁亦悠哉。
当面论交背面违，此心叔向几人知。喜君一见便倾盖，过我相从唯说诗。别后梅花看太瘦，向来瓠白不应肥。何如且缓东归策，共醉橙黄橘绿时。
何须祷旱必桑林，试扣丛祠丐一临。再拜炉烟方裛裛，四周云气已骎骎。田龟向去亡凶兆，垤鹳新来有好音。多谢神灵怜老令，肯倾膏泽慰民心。
电帜摇摇眩目光，雷车殷殷讶空肠。咄嗟有底千峰雨，珍重无多一瓣香。秔稻气苏南亩喜，芭蕉声到北窗凉。恭惟英济纲维是，并遣炎官理去艎。
鼎来雨喜动吟牋，顿遣醯鸡舞瓮天。傅野要观新事业，巫山莫学短因缘。碧筩便好浮家酿，红粉还羞著老年。此意自佳君自会，将诗不必众人传。
紫鸾栖棘乳溪边，不羡群飞漫刺天。一见交情真我辈，更将诗句洗尘缘。宁唯刮目须三日，恨不从公蚤十年。只恐秋风趣分袂，尺书傥有鴈能传。
朝来一穗看炉烟，遽挽银河下九天。东海不冤私自幸，南阳高卧且随缘。佳名德雨闻前代，尺字商霖证昔年。老子婆婆那辨此，两翁心印有人传。
异乡王粲懒登楼，肠断淮山落木秋。塞上阴云空漠漠，江边艇子故悠悠。悲凉只怕闻孤鴈，浩荡那堪没白鸥。莫怪楚囚频下泪，何人谈话到神州。
玉琯新阳七日来，天将风月赋诗才。别来又喜逢初度，相望何由把一杯。霜后不凋门外柳，春前已折陇头梅。团栾今夜华堂燕，应念三州数往回。
目断银河婉娈期，彩云香雾转馡馡。天孙无頼能专巧，世俗由来亦妄祈。穉子唤人占蟢网，老妻怜我泣牛衣。客星若就君平卜，更问金穰与木饥。
下笔梅山漫不休，诗筒倏寄置书邮。分符我亦慙铜虎，问俗人谁忍佩牛。已洗圜扉亡久系，更教彩棒息群偷。年来况是催科拙，聚敛平生笑冉求。
马上西风著面凉，翩翩乌帽更低昂。晚晴是处鸦声喜，秋熟连阡禾穗香。穉子候门应自语，征夫指路未渠忙。歇鞍野店谁为伴，自买村醪一举觞。
淮边陈迹试重论，走遍西途落木村。依旧江山连北固，承平池馆羡东园。中原入望堪垂涕，古汴无情尚有痕。岁漕东南六百万，云何异域得游魂。
左螭玉立耸朝端，底事飘然便挂冠。简记起家千载遇，光华持节万人看。溪山好处宁终恋，鸥鹭盟前莫遽寒。已是诏书催上道，却烦尺鲤问平安。
五千经卷乃吾心，眼力年来却不胜。且学赵州看半藏，从教舍利说三乘。循行数字难成佛，兀坐焚香也似僧。此法本来无所得，多生受记有燃灯。
楼成叠翠相奇奇，不羡围屏锦绣机。卜筑又新王粲宅，登临莫下董生帷。高吟得助添新卷，清赏何须贮舞衣。问舍却怜吾未就，归心长与落霞飞。
见说江都一骑来，筠篮坏土带春回。不堪羁宦思金谷，宁有诗情似玉台。纶阁翻阶无复梦，乳溪临槛想传杯。殷勤分赠须闻早，社后重阳政好培。
一日思君一度年，家山好在落霞边。飞鸿日去情何限，黄耳书来病已痊。欹枕池塘春草梦，闭门风雨落梅天。南坡政恐春留住，过我何时果著鞭。
万里归飞怪底迟，岂缘鸟道崄而奇。尚怀旧国初来日，偏恨群芳欲尽时。回首暮山宁久住，论心残月漫相知。何人远道长为客，为尔声声劳梦思。
此去家山仅两程，不烦鸟语苦丁宁。烟花三月忙中过，风雨连宵梦里听。问鴈呼卿情大薄，闻鸡起舞意还醒。年来纵迹浑无定，渠亦相怜水上萍。
公家文字足搜寻，间览容陪夏日临。句里江山元自旧，笔端造化速宜今。朱扉对启雄潭府，秀气平分入泮林。青佩龙门行在望，跃鞭莫负使君心。
何人浪说四难并，此地追随眼更清。飞盖数移红步幛，肩舆稳度翠围屏。春回觞咏频频举，风度笙歌处处听。昼短夜长公莫恨，当家故事有兰亭。
弟姪团栾岂偶然，华堂绮席间婵娟。试看今夕知何夕，颇觉新年胜旧年。黄纸除书须有命，青春作伴且随缘。从今屡费何须惜，日办杯觞趁和篇。
按剑何由骇夜光，险心真复易羊肠。未能种橘千奴足，且欲滋兰九畹香。俗物满前多汩没，玉人在侧独清凉。夜来忽有家山梦，便向清溪欲舣艎。
悠然旅酌夜沉沉，漫想歌眉带浅颦。兴寄鳞鸿宁有限，诗成珠玉未羞贫。尚烦潇洒登山屐，聊慰崎岖穷谷民。已笑割鸡非我事，颇尝栖棘有斯人。
先生雅意在垂虹，底事鸾栖枳棘中。几欲上书排北阙，却应举扇障西风。官清高枕梦魂好，兴动长吟诗句工。琐琐升沉何足道，只凭心地与天通。
江南三月暮春天，上巳清明五日前。红杏园林初过雨，绿杨庭院欲生烟。无花无酒伤今日，宜麦宜蚕胜去年。却怪山中时候早，树林深处有鸣蝉。
秋与诗人著意清，不平宁作候虫鸣。闲愁有底能千斛，久雨终当快一晴。富贵时来何足道，英雄天亦不徒生。来宵径就姮娥约，丹桂当年种已成。
秋月秋花自一回，锦囊收拾靡遗才。吟余顾兔毫端满，赋罢文犀纸面开。十里清香供隠几，三人对影称挥杯。笑渠冷淡为生活，何似笙歌鼎沸催。
周南留滞玉堂仙，千骑那教下蜀川。梁上几看明月夜，江东空想暮云天。五年契阔音书断，万里归来语笑鲜。喜有常郎天下士，肯来相对语残编。
那得朝朝琼树新，拥炉添炭费乌银。试呵冻笔还搜句，浅酌香醪未计巡。过眼年华休恨晚，转头天令即行春。纷纷桃李谁知问，祇有寒梅是故人。
诗成开府让清新，纸扫溪藤笔弄银。斗转苍龙归北望，日行黄道傒东巡。人情自是随时变，天意何私与物春。官里簿书殊未了，不知花事属何人。
市无晨饮助加餐，空愧先生苜蓿盘。尚有园人供菜把，漫劳穉子写牌单。俸钱先自无多了，宾客从来不惯看。已誓长斋依绣佛，妻孥休怪瘦栾栾。
山园秀色故堪餐，明月批来白玉盘。小县经年常乏俸，颓墙过午尚悬单。妇兴举案齐眉叹，婢媿添薪墨腕看。无肉纵令人解瘦，却宜相对碧檀栾。
怪生食指动晨餐，拗项蒸毛忽满盘。总为饥驱嗟我老，未能饱死笑人单。不除豪气杯中兴，空有功名镜里看。菽水虽贫归去好，白头慈母要团栾。
少年发愤欲忘餐，信木能钻透石盘。灯火半生徒自苦，虀盐并日不嫌单。嗟来未肯低头拜，臭腐那须著眼看。何物马肝犹不悟，怜渠五利竟诛栾。
听履星辰最上头，一麾得请暂南州。高风凛凛推前辈，政路骎骎却倦游。地近枌榆同衣锦，天低雨露密承流。只今廊庙须公等，燕寝凝香莫久留。
雨送行人上短篷，东君更借一帆风。桃源春水半篙稳，锦谷清溪几曲通。远岫天边凝晚碧，夕阳波面泛微红。舟行又胜山行好，两岸芳菲一顾中。
寒天短日少晶辉，薄暮边城鼓角悲。外使方将接踵至，淮民未有息肩期。吁嗟道路频牵挽，表里河山几合离。闻道遗黎尚思汉，中原恢复定何时。
长淮东下月西流，起视龟山势若浮。砢岸崎岖须列炬，波涛汹涌更行舟。今秋暴涨尤堪畏，去岁坚冰亦合忧。有底往来能屑屑，痴儿了事几时休。
名园天气更须新，况有弹筝甲用银。舟欲暂回成邂逅，酒因同载作逡巡。飞花一片休嗟晚，啼鸟千岩莫怨春。未暇湖亭修故事，水嬉遍阅水边人。
吹葭六管候频频，眉寿先储酒十旬。鞭到土牛休袖手，斗回天驷已驰神。花梢彩胜翻新样，镜里朱颜只故人。生菜玉纤能细缕，大家醉赏满盘春。
东风欲动管灰飞，剪彩工夫莫恨迟。残腊竟呈三白瑞，新春元与六花期。羊羔酒好浮琼液，牛尾狸堪削玉肌。欲就江梅赊一笑，前村容有未开枝。
怪生淑气静氛埃，知是东君一笑开。膏雨任能滋宿麦，香风先已上寒梅。交情太薄鶑犹懒，远信难凭鴈却回。闻道君家春最胜，十分眉妩画章台。
镜里朱颜一寸埃，感时怀抱向谁开。典衣饾饤盘心菜，贳酒留连眼底梅。三月鶑花劳问讯，几家幡胜带能回。新来不作温柔梦，有底诗情似玉台。
青旗小队唤渠频，新历先看早二旬。羯鼓催花夸敏捷，舞腰回雪鬭精神。燕飞欲傍钗头月，鴈过才归陌上人。谁道土牛鞭不动，也能脚底散阳春。
烟霞痼疾自年龄，冷落江城处士星。松下茶烟青羃羃，竹间碁韵子丁丁。林泉雅许幽人往，猿鹤应羞俗驾经。沽酒抱琴还有约，要看桂子月中零。
堂馈流涎玉面貍，也知臭腐出神奇。分无竹叶浮酥面，尚想梅花映雪肌。渠幸腊前能漏网，人言春后亦非时。吾侪口腹真余事，莫倚雄豪浪赋诗。
夜寒那得到帘帷，前拥红炉后翠眉。未致马蹄沙水鼈，且尝牛尾雪天貍。葅寒石芥愁辛鼻，鲊熟雏鹅怯带脂。端的为渠添酒兴，红颜相映玉肤肌。
仙格孤高老始成，临池爱刷羽毛轻。未看月下婆娑舞，且听风前嘹唳声。向人自在有真态，伴我官闲无俗情。少待相将林下去，携筇更引鹿同行。
诗情引上碧天高，侍史毋辞走送劳。栗里正思陶靖节，愚溪不数柳仪曹。只慙同队疎头角，莫恋樊笼损羽毛。取友如君千载士，陆机作赋岂其豪。
黄鸡催晓破霜天，起整冠裳拜影前。又见刺文添一线，谁知泣血已三年。蟠桃海上今应熟，双橘怀中祇自怜。未必儿童知此恨，彩衣依旧戏蹁跹。
维摩应待散花天，无复称觞寿母前。从隔蓬壶三万里，尚期华表一千年。弟兄黄发三人在，故旧青云众目怜。自愧阿奴真碌碌，不妨鉴井又蹁跹。
天时人事日相煎，否泰俄惊在眼前。积闰尽归冬十月，纪元一似太初年。联珠合璧犹重见，华发苍颜益可怜。三抚祥琴无意绪，当筵那忍舞蹁跹。
杖屦南坡路不赊，就中景物四时佳。春林竞秀烘迟日，雪岫初晴眩晓霞。炎夏清风横一榻，澄秋明月满千家。人生适意须行乐，况是樽前鬓未华。
墨绶低回叹陆沉，好山浑作翠眉颦。我聊尔耳宁违俗，仕有时乎亦为贫。老去催科非所学，向来凋瘵愧斯民。整襟再拜栾城像，幸賸残膏丐后人。
宦情元薄且浮沉，抚字劳心祇效颦。白首论交嗟已晚，青衫捧檄祇缘贫。简书岂不怀朋友，德意安能及吏民。误矣折腰成底事，谁欤高枕有闲人。
缭枝偃蹇傍岩隈，密叶棱层不露才。一色浑疑新酿熟，十分端为好诗开。佳人宜与簪云髻，上客须邀釂玉杯。只恐王孙归未得，小山招隠故应催。
缃黄襞积间琉璃，病眼看花喜欲迷。半树斓斑藏雾豹，一秋清绝辟尘犀。谁分仙种来蟾窟，知有生香洗麝脐。天女维摩应大笑，一枝扶上髻鬟低。
万壑千岩秋欲阑，金商点缀破天悭。未须狂雨相将去，且索西风一笑还。香列酴醾薝萄右，清宜茅舍竹篱间。闻君画柳为眉妩，可复扶花上髻鬟。
月娥一笑抵千金，玉粟枝头点缀深。莫怪谪仙犹未赏，却因犬子喜相寻。漙漙白露新秋色，楚楚黄裳翠雨襟。高兴已辜红袖饮，何心相伴白头吟。
两行丛桂手亲栽，移自深岩远壑来。今夏蒙茸看叶长，来秋端的见花开。早时切记频浇灌，瘦地仍须苦壅培。待得东堂枝可折，满山桃李尽舆台。
岩桂无人也自芳，月宫仙子道家粧。露漙僊掌三秋色，风动枝头十里香。先世栽培虽地僻，近年卜筑发天藏。后堂元有文犀贵，可但腰金照地光。
团餠秋光入好枝，一天风露最清时。管窥豹雾岩前隠，杯泛鹅黄月下宜。子落谁赓沧海咏，丛生应有小山知。惠连更喜姮娥近，底事观书却废诗。
东堂留得最高枝，向道重开果有时。仙掌露漙秋气重，山头月照晚粧宜。层层黄色眉间见，拂拂清香鼻观知。更约菊花为老伴，四难并处可无诗。
夺得饥民鬼手中，误恩增秩敢言功。颇闻有意征黄霸，却坐无书遗子公。莫我愁眉劳抚字，从渠醉眼乱青红。床头况有韦编在，消长何妨以数穷。
光阴老去漫匆匆，千骑南来岁又穷。竹瘦固应留晚节，梅开宁亦待春风。青冥蹭蹬何关我，白发飘萧恐未翁。毕竟田园归去好，暮云回首自江东。
春工投老日骎骎，阅遍芳菲又绿阴。不复椅梧倾宿凤，几番淮海变鸣禽。太阿自抚为知己，焦尾谁弹莫赏音。高下风花何足问，向来出处固无心。
珍重黄堂遗送来，淮南未数小山才。分从月里双株在，趁得风前一笑开。秋著屏帏蟾弄影，春生酒面蚁浮杯。姮娥自与花为约，不爱人间羯鼓催。
折桂东堂又一回，秋花此外祇凡才。千岩万壑幽深处，玉露金风烂漫开。有客挥犀纷入坐，几时清燕小持杯。作诗且与留花住，青女繁霜未要催。
高枝曾折记前回，晚路重逢叹滞才。天上移来和月种，人间占得及秋开。香浮翠葆花藏叶，影动燃犀酒映杯。犹有黄花堪殿后，为渠留恋为渠催。
舂容听履上星辰，玉笋班中第一人。暂藉威名分阃寄，賸留风采照廷绅。何人重记西山雨，老我空伤南浦春。此去莫贪为郡乐，紫枢黄阁待经纶。
十年沉落困推挤，出处于公恨不齐。本谓重来酬契阔，岂期一见又分携。风吹渭水波声小，春压阳关柳色低。老矣销魂难语别，且须倒尽玉东西。
小队行春簇使旌，黄童白叟递逢迎。劝耕试向何山麓，竞渡还倾极乐城。画舫骁腾喧鼓吹，红粧凝伫傍轩楹。山公归路人争看，已有丰年笑语声。
去年今日到湖州，救得饥民岁又周。阅遍炎凉还自笑，坐靡廪饩更何求。渊明栗里终归去，太史周南枉滞留。咄咄大钧何必问，固知薄命与仇谋。
属和何须蚌鹬持，笙歌鼎沸政相宜。劝君莫惜松醪酒，容我来看柳叶眉。春去自怜鶑命友，夜来空费雨催诗。海棠还有风流伴，留得芳菲不恨迟。
青衫试吏古桐川，识面池阳别驾贤。但喜论交时一笑，不知为客度三年。新来怀抱愁分袂，此去功名好著鞭。未必九华清绝地，更能留滞玉堂仙。
别乘词锋不费磨，江山得助想经过。离情柳色长亭暮，愁绪梅腮细雨多。渭北论文须细与，洛南问业念如何。有时尺素频相寄，莫负东来锦鲤波。
灏气南坡日夕清，杖藜缘底邈无情。读书乃尔妨行乐，觅句从来怪瘦生。况有鸡豚燕同社，政须钟鼓报新晴。似闻岩桂花开遍，早晚携壶一就倾。
万山深处长官贫，不惯将迎懒是真。谁解移文回俗驾，漫劳举扇障风尘。碧云日暮还无信，白眼途穷易见嗔。归去荒村望灯火，是何鸡狗亦惊人。
红紫争先有底忙，姚黄晚出最芬芳。玉非蒸栗难同色，露是蔷薇更染香。翠幄密遮春去路，黄云低映晓来粧。十分喜气眉间见，快泻鹅儿醉洛阳。
新向坡头种牡丹，更开小径傍层坛。先生倍费栽培力，俗子那容取次看。应有司花来守护，更须插槿与遮栏。何时一醉酬心赏，屈指春风半岁宽。
青桂留连最上枝，待君奋翼到天池。秋莲又喜呈嘉兆，春草何劳费梦思。雅想分香风静处，更怜并影月明时。姮娥似办双荷制，故遣冯夷预报知。
君家双桂有高枝，便令齐飞集凤池。底事乳溪迷簿领，相望泮水费怀思。四明人物谁能俪，万里功名自有时。为我双莲出佳句，个中气味许君知。
鹡鸰原上思何穷，排遣新愁酒有功。不见老松孤晚岁，忍看宿草又春风。危亭徙倚前峰碧，归路迟回夕照红。谁谓死生真永诀，会应相对梦魂中。
倒指西城我廪高，天公自欲慰民劳。声名敢望黄丞相，诗律间追何水曹。三径就荒身似赘，一行作吏事如毛。只须多酿兵厨酒，聊伴先生醉后豪。
中山清赏好家风，父母犹能说此翁。谁与画图传浙右，更余诗句满江东。日边纵识双凫舄，天上难留一马骢。投绂归来名愈重，橐金虽尽乐何穷。
平生学道未纯全，游宦何须苦著鞭。作县又将书下考，离乡今已跨三年。性多忤物无非罪，命与仇谋孰使然。抚字催科俱大谬，不如投檄早归田。
老龙高卧古灵湫，唤醒须烦尺简投。澒洞溪云随起雨，渺弥陂水急通沟。定看田里还丰岁，且豢鸡豚作好秋。可是蓝田修故事，为民精祷益同忧。
当年书剑走风尘，倾盖桃花一笑春。别去交情浑似旧，向来时事几番新。诗坛雄健看前辈，官路低回愧此身。珍重烦公问消息，双溪烟雨政垂纶。
尺素西来字字真，诗成胶漆重雷陈。连城喜子重增价，敝箒怜吾亦自珍。穷达旧闻俱有命，功命底事要知津。一樽别后开怀抱，只有湖山似可人。
六花飞舞到江头，清赏朝来破客愁。便遣郢人传白雪，快呼从事到青州。宠珍历象占星鸟，混一疆封验斗牛。遥想倚栏看未足，寒江浩荡没轻鸥。
天教三白瑞来麰，黄竹歌声浪自愁。未问骑馿游霸上，行将跨鹤上扬州。桥横忽度行天马，帘卷何须压海牛。鼓吹从来杀风景，丁宁江上莫惊鸥。
一别十年难再逢，君今浙左我淮东。功名老去终安在，出处年来恨不同。已是死灰何足溺，祇应怪事更书空。鸡虫得失无期了，莫为元规扇障风。
寸进鲇鱼上竹竿，磨馿终日困团团。诸公有意故推挽，议者献言防诞谩。胡不罢休嗟已晚，只堪付与一长叹。杜陵有语君知否，才士从来汲引难。
相得诗人我与兄，平生无一不真情。河梁莫恨看云别，剡棹曾经载雪行。近喜双鱼传尺素，远胜孤鴈带边城。江湖老去知何用，空把葵心向日倾。
樯燕呢喃浪语人，岸花飞舞苦伤情。賸穷诗眼三千界，漫鼓琴心一再行。他日湖山还帝里，别时风雨满江城。思君直欲令人老，流水沄沄日夜倾。
缓步诗成不用催，松门开径破莓苔。池塘梦草人何在，风雨连山子独来。望断惊鸿怜片影，愁生雊雉应游媒。仆夫忽报天将暮，又是篮舆寂寞回。
粗衣粝饭不难供，有底令人芥蔕胸。但得千奴足吾事，不须万里建侯封。缲丝何许逢园客，学稼谁能问老农。粗喜近来薪水给，免教雨外急村舂。
香雾崇朝一炷薰，雷声便得晚来闻。今年虽欠梅黄雨，仲夏犹敷稻绿云。审象已能苏大旱，卧龙何用说三分。腐儒窃有区区见，例奏囊封愧不文。
使君事业此权舆，军政留心尽返初。尺籍伍符须补阙，连营列戍且群居。更观坚利修兵甲，可但帡幪有屋庐。我亦向来飞荐墨，况闻佳颂起阎闾。
平安一鴈带书来，顿解愁肠日九回。珍重梅花还庾岭，别离杨柳自章台。宦情落落思三径，世事悠悠付一杯。桃李河阳无好手，南坡随处賸栽培。
王式当年本不来，送涂未远径须回。自怜白璧频遭剑，何许黄金更筑台。夜榻对眠空抚枕，寒炉孤坐懒持杯。权门气燄堪薰炙，况是无资与瓮醅。
雪意垂垂漫不收，预愁严凛压貂裘。十分果是滋农谷，一片何妨上酒舟。天远鴈飞难寄字，江寒鱼懒不吞钩。欲酬妙唱无佳思，岁恶诗人且罢休。
岁旱十分无一收，苦寒何许索重裘。流民岂是无常产，触处浑如不系舟。但愿天心怜冻馁，莫教雪意大牵钩。祇今宿麦无人种，谁问王师休未休。
槐影侵阶昼未移，筠筒忽见破愁眉。新篇谁出诸公右，此事终成一段奇。我欲泼醅浮大白，君当枉驾授前绥。相从日日南坡上，流落人间总是诗。
一杯相属岂非天，目送归鸿付五弦。霜后黄花秋漠漠，风前丹叶暮翩翩。凭栏把酒青山共，即席赓诗红袖传。我亦从来无此客，敢将觞咏断前贤。
一翻梧叶又惊秋，鬓上侵寻岁月流。夜永只怜灯作伴，诗成却欠酒浇愁。多情行雨空扬袂，何物非烟解击瓯。室有天游魂梦好，屏山不遣污油头。
西窗风露不禁秋，时数微萤几点流。识字故应甘寂寞，著书初不为穷愁。倦横如意方三鼓，渴饮门冬自一瓯。喜报灯花知底事，玉虫连夜缀钗头。
伏谒三池上，难穷一壑幽。万山从此起，众水尽分流。暑雨虽愆夏，阴风镇若秋。天高还有目，地险好回头。御府金奁赐，仙坛铁板投。不须忧旱魃，直是起潜虬。圣主思霖切，微臣尽日留。精诚三祷罢，神听一闻不。霶霈斯为泽，迟回恐作羞。奉常司典礼，秋报敢忘优。
山中秋赏罢，溪上晚归时。出谷秦人望，经湖谢客期。日斜愁路远，风横畏舟迟。章句怀文友，途程问檝师。浅沙游蚌蛤，危石起鸬鹚。落叶飞孤戍，横塘向古祠。行行多逸兴，无处不相思。
酒者忘忧物，难教与愿违。未能聊尔耳，时复一中之。全醉无乘坠，偏醒有是非。兵厨那可恋，州绂屡交驰。莫讶台无餽，相逢盖有时。留髠从昔惯，舍盖有谁知。短棹能来往，经年慰别离。何尝有此客，了事笑痴儿。
岳镇凝华久，天潢析派初。长庚秋入梦，佳气夜充闾。奕叶兰同茂，怀珠玉不如。词章贺白右，经术向歆余。已近长安日，聊登使者车。著鞭先禁路，储宝镇皇居。家世曾重席，王门昔曳裾。弹冠惭似续，入幕借吹嘘。愿献长生箓，何须鸿宝书。黑头须两地，玉带拥金鱼。
平生爱竹几成癖，到处成阴已足嘉。潇洒未输彭泽柳，檀栾偏映杜林花。园林日日饶春事，红紫纷纷尽岁华。清节抱萌初入眼，金盘当馈莫摇牙。从渠燕颔夸千尺，还我鼇竿是一家。须信直钩终有用，渭川元不钓烟霞。
偃息飞簷下，开轩适向东。满床今夜月，只欠与君同。
年华纷代谢，时态几沉浮。天末凉风起，何人不感秋。
已是诗成集，何妨酒拍浮。人生不行乐，空惜鬓惊秋。
向道鲈鱼美，须渠太白浮。季鹰归未得，空忆五湖秋。
柏寺官联谬，萍踪宦海浮。向来苕霅梦，罪我亦春秋。
故里经年别，虚舟尽日浮。有书谁与寄，目送鴈横秋。
窗暗灯花结，帘疎露气浮。晚来城上角，吹断一天秋。
诗到齐梁后，名多李杜浮。谁能追正始，蟪小岂知秋。
处处村舂急，家家晚爨烟。青山映丹杏，过雨转嫣然。
寒食无多日，梨花又一春。鹿门山下路，真有姓庞人。
谢雨还如祷雨时，篮舆顿撼不胜疲。两回往返千余里，禄马交驰恐应之。
三尺苍头佩酒壶，篮舆稳度白毡铺。凭谁为把无尘笔，画取先生看雪图。
紫鸾合在烟霄上，敛翅聊栖枳棘间。若向两途分上下，可能句里有江山。
冬来长夜数更筹，耿耿青灯照客愁。底事舟中能好睡，觉来身已抵瓜州。
桂华天上正扶疎，万里清光散有余。厚约本期今夕共，翻云覆雨独何欤。
故人别来不作疎，扁舟访我得三余。一杯相属岂易得，兴尽而返其然欤。
藂陵蒇事谨秋尝，归路扁舟泛渺茫。剡雪无由访安道，鉴湖空复忆知章。
早禾割尽晚禾青，地下知章果有灵。岂忆鉴湖曾敕赐，连山云雾雨冥冥。
土牛迟重小加鞭，无限春风才管弦。好事东君真敏捷，也能雪里散红莲。
彩胜华灯共一回，新年乐事并相催。天公预借今宵景，更放团圆好月来。
花柳争春岁岁同，美人剪彩莫言功。谁知造物初无物，只在洪钧一转中。
腊雪初消柳眼寒，春风才入酒杯宽。一年佳节知多少，屈指从今是履端。
铜瓶沁水泫微温，便许争春雪里村。应为诗人太幽独，西窗和月伴黄昏。
旧样宫黄羞半额，新番绛领衬陪腮。待簪宝髻连云重，且插铜壶借水开。
自插笆篱当药栏，旋移花木向中间。东偏只要疎疎竹，开牖莫教遮却山。
庖人先去几多时，頼是先生惯忍饥。扪腹只堪供一笑，穷途何事不差池。
旌旗小队引朝官，白叟黄童也聚观。我似仙人正骑虎，饥肠过午未朝餐。
珠玑璀璨忽堆盘，浴罢追凉得饱餐。不似来禽空有帖，直须同竹问平安。
溪毛秋后亟登盘，山色朝来并可餐。但得长为南荡客，何须索米向长安。
累累火齐忽堆盘，水里硫黄得饫餐。忆得旧时风味在，故人唯有一任安。
芡实尝新又一年，溪堂风物想依然。软温初剥浑如旧，只欠高谈惊四筵。
裹送头颅慰隔年，书传鸿雁正翩然。诗成更想挥毫处，无数珠玑落满筵。
百琲明珠富有年，不须鲛客更潸然。斛量自是君家事，买取双鬟当舞筵。
目送归鸿不记年，书来系帛正茫然。也知函首初无罪，应为怀珠供四筵。
华池同咽足延年，枵腹新来忽果然。再遣金罂来入社，不妨朱袖镇当筵。
皓齿君家二八年，歌珠曾许听累然。双眉松子元同味，更唾余花傍绮筵。
芡盘新采辱分珍，远胜溪毛咏采苹。老去何心温软味，漫将空想调诗人。
跃马青罗步幛间，松林尽处是前山。玉梅刚障春风面，残雪融时见一斑。
征车又抵东山驿，屈指前回仅两旬。多少路人相借问，不知何事往来频。
黄琉璃色縠波纹，持赠多慙李使君。一枕凉风吹梦去，楚山修竹正如云。
履道宅图还似否，乐天归计但茫然。人生闲适须闻早，屈指今过本命年。
想见榱题高数尺，莫愁囊里费千金。明年便合多裁柳，遶屋连墙易得阴。
屏里一斑窥豹管，钗头千粟缀鹅黄。角巾堕晓花同梦，月帐含秋影亦香。
毗卢华藏浩无涯，菩萨何妨且在家。近日不应魔事起，看经顿觉眼昏花。
石濑沈舟事可吁，万签出水已沾濡。本来一卷无成坏，为问冯夷浸得无。
贝叶琅函免浸淫，贤侯料理意何深。慨然忧物如忧己，已得他时援溺心。
北窗枕簟称高眠，沉水还须起篆烟。老子平生无长物，殷勤分送敢论钱。
淮山丛桂知名久，金粟离离玉露团。老子婆娑宁办此，秋来仅得一枝看。
维摩丈室无人到，散尽天花结习空。犹有一枝秋色在，明窗浄几胆瓶中。
钟山畴昔愧移文，俗驾宁容更浃辰。忽有片云池上起，元来却是雨留人。
淮南猪肉不论钱，下舍应须数击鲜。过午食单毋溷我，饭来开口亦欣然。
软炊香饭杜陵老，烂煮葵羹玉局仙。饱喜饥嗔吾未免，何当辟谷去求玄。
倏然尸解去何之，玄圃昆仑定不疑。华表重来千载后，谁人不是冢累累。
一为饥驱三十年，近收朝牍赋归田。尚赊瓶粟开三径，敢羡庖珍食万钱。
春菊秋花毋久溷，粗茶淡饭且随缘。除须甘旨供慈母，自合长斋绣佛前。
想见先生喜见颜，登临今在翠微间。兹游便是扬州鹤，不用持钱更买山。
香在幽兰伯仲间，出尘标格自清闲。黄冠野服真相称，掠我招词赋小山。
卵石周围砌作坛，更须面面作栏杆。瓜期未用相催迫，准拟来年看牡丹。
向阳姚魏动芳馨，傍砌尤宜架小亭。围坐俯窥群品秀，入簷平视远山青。
东君探借小春天，珍重霜余晓更妍。岂是阳和私拙守，也应春色属诗仙。
筠筒吹火鼎烹油，小摘朝来露已浮。烂煮香粳供玉糁，更须春味荐猫头。
未必烝壶输鸭味，谁云湩酪敌莼羹。先春已拟尝新韭，最爱萧萧夜雨声。
膏粱余习言无味，藜苋枯肠语转工。染鼎不应孤指动，来诗却得愈头风。
介叟从来仆命骚，吟魂招得楚江涛。也知笔力千钧重，莫怪山城纸价高。
北关险处绝攀跻，牧马休教识玉溪。他日君王如有问，固应曾说到淮西。
桃李向人何许懒，春风用事不教闲。羁愁先自深如海，诗债那堪积似山。
天香国艳胆瓶中，眼界增明鼻观通。多谢高轩肯相顾，家贫不办一樽同。
江南二十四番风，浪蕊浮花一洗空。断送春归可无恨，酒垆谁复过黄公。
未数骚人赋落英，新诗贻我底能清。笔端挽得东风住，侯喜真惭浪得名。
沧浪未濯软红尘，捧檄东来祇为亲。天女不知摩诘病，云何却现宰官身。
杜宇声声苦唤人，应怜书剑走风尘。家山有约蚤归去，莫待来呼祈孔宾。
排闷浑无酒十旬，落红铺绣未嫌贫。一壶饷我勾诗兴，大胜云安曲米春。
三径萧萧一冷官，菊残荷尽扰愁端。思君一夜梅花瘦，旋觉新来带眼宽。
青衫莫厌缚微官，过眼荣枯几万端。得意邯郸归一枕，从今须放酒肠宽。
长笑刘郎赋大钧，强将神理质诸人。泛观万物皆刍狗，天地谁知本不仁。
当年宝婺我为州，锦里先生得唱酬。一自江头分袂后，至今空想暮云愁。
州县丰登公事少，凝香燕寝只吟哦。乐天长短三千首，争似斯民击壤歌。
梅山诗集到中都，囊括三江带五湖。却许严诗编杜集，傍观应作丈人乌。
少日清文结主知，斋坛授钺及耆颐。人生得意今如许，须信穷人不是诗。
南浦晴来涨绿波，他乡春事已无多。禅心总作空花观，孤负尊前一曲歌。
风来瑟瑟暮生波，雨后阶前榆荚多。隔叶黄鹂漫愁思，定应春晚不能歌。
门外东风自在狂，雨晴深院日偏长。鸣鸠唤妇声声切，頼是年来已沐肠。
间关得侣情尤重，冷淡论交味更长。纵使出门还有碍，几多世路险羊肠。
师门泰华一高峰，天遣云龙处处逢。肯赠明珠须及早，蛾眉端不浪为容。
眼中犀角无余子，膝下荆兰总一般。纵有家声报消息，未如一见始心安。
夜永青缸一点明，雨声著瓦似荷声。何人高卧西窗下，先觉凉从枕簟生。
自笑为容非白璧，从渠入耳有黄华。一行作吏浑无况，两眼新来病有花。
风前无頼花飞急，少待须臾莫仓卒。不堪姚魏遽飘零，尚有酴醾能秀发。
春尽园林鶑懒唤，日长官舍雀堪罗。二毛老去浑无用，一掬愁来不奈多。
几多白白与红红，争似淮山小桂丛。簿领沈迷春又过，枉教二十四番风。
有酒不浇坟上土，浮花浪蕊何须数。营巢燕子恰迎风，逐妇鹁鸪还唤雨。
割鸡自叹非初意，有底徘徊绊此身。官事未知何日了，溪边谁识望云人。
三春已过二春了，十日那无一日晴。已是飘零成老丑，更怜行乐负平生。
照坐雕盘花一簇，满瓮葡萄酒新绿。那知身后更浮名，若论眼前不翅足。
莫将杨柳轻攀折，人生会少多离别。芍药留残十日春，杜鹃啼破千山月。
十首新诗逼黄绢，数行妙墨写乌丝。摩挲老眼还惊顾，文采珊瑚鬭陆离。
眼底群山入望来，搀天苍弁独崔嵬。年来怀抱谁关锁，祇傍登临醉里开。
广文官冷复谁堪，心事无人可共谈。好雨忽来诗兴动，苦无才调却怀惭。
嗟予意广与才疎，天下何当贮一幮。尽把饥蚊羁海外，却驱一世入华胥。
赋形微细在污渠，终日营营为腹虚。贪吏贪民膏血尽，不知何计与驱除。
三苏当日振英华，下榻相看意已佳。太息乐全无复见，旧庐闻属女真家。
夏木阴阴四月天，伤心满目旧山川。还辕已落春归后，始到南京闻杜鹃。
长淮准拟濯尘埃，汉节何妨一往回。杜宇不知归路近，树头声急更相催。
何人金印漫垂腰，赤脚怜浓不解娇。老去不因花妄想，沾泥柳絮似参寥。
白玉盘盂自一家，春工雕琢蚤萌芽。品题况有坡翁句，除却姚黄说此花。
回首龙山忆孟嘉，诗成醉墨带烟霞。风流多谢佳公子，遣赠扬州几度花。
错盘根墢似苞桑，细细分来巧作行。且趁秋灰浮季琯，更教冬线受微阳。
卵石周围也自佳，茅亭稳著不须奢。何心更作扬州梦，十里春风万本花。
南坡地脉生来瘦，根墢移栽却要肥。说与园翁须早计，莫教春事与心违。
咏梅谁复擅诗名，梅与诗人自有情。说尽梅花随处好，喜君诗句似梅清。
梅格孤高不待夸，暗香浮动影横斜。个中风味谁相称，只有西湖处士家。
休咏诗人大小东，丰年雨意十分浓。使君自是为霖手，不遣昌黎苦讼风。
三登从此数淳熙，一雨炎官遂霁威。绿润田畴今已遍，凉生殿阁故应微。
人言岁稔催科易，我念民贫积欠多。政拙不归嗟已老，空余一饭愧廉颇。
绛帐才华溢彩牋，谁嘲昼寝腹便便。侧闻已上中和颂，试请重歌相府莲。
安得丝毫补吏民，下车才度十朝曛。却惭父老相留恋，巵酒争持寿使君。
多少邦人意惨凄，出郊云淡楚天低。马头渐指淮东去，回望孤城落照西。
昌黎集里知名久，山海经中取喻何。柱后惠文渠勿恃，只今散地亦投戈。
怪形未免遭支解，香甲还应即鼎烹。便与庚桑登俎豆，何如郭索自泥行。
架竹编茅数百家，柴门随分映桃花。春风不办舒州杓，习惯淮乡木杵茶。
连枝并蒂更同根，结实双双向小园。调鼎异时知有伴，相期携手上天门。
蓱号起雨风头好，禾稼如云水面肥。从此丰年无一事，前歌后舞送神归。
催科太拙愧无功，抚字徒劳技已穷。正直却应神误听，祇凭香火报年丰。
伊轧篮舆度翠微，萧疎甲队小红旗。杜鹃强欲知人事，苦苦声声劝我归。
绿林深处啭黄鹂，光景浑如初夏时。尚觉风头能瑟瑟，却忧雨脚反迟迟。
紫金岩电间闪烁，宝网香云时吐吞。况有降魔大圆镜，岂因旱魃更游魂。
怪生斗水蓄风雷，唤取龙神睡觉来。火急共为诗准备，却愁头上雨相催。
野火烧渠经几秋，却将光彩閟深幽。尘中纵有人磨镜，俗状年来我亦羞。
向来赤地增愁叹，更遣蜚蝗恣噬吞。稽首愿天怜一雨，只今未定有惊魂。
一声破柱走惊雷，割得乖龙左耳来。海水荡云疑欲立，电光摇帜更烦催。
石应皮里有阳秋，千载潜光待发幽。说与山灵呈伎俩，试令回顾合包羞。
白虹贯日怜精爽，黑蜧拏云怪吐吞。急雨翻盆天借润，摩挲秔稻与招魂。
墨云沃日度轻雷，满载随车白雨来。更好夜凉工杼轴，篱根蚤有候虫催。
百箔蚕丝麦有秋，田家此乐最闲幽。蓱号莫败西成好，里社溪毛或可羞。
问龙乞水龙何惜，纵令一雨才涓滴。但愿群公坐庙堂，且与庆元调玉历。
山石崎岖路觉遥，望中天目得能高。洞霄双径无缘到，从事何妨我独劳。
问讯春风笑语温，轩眉花柳自村村。月娥不肯空归去，先为梅花洗睡昏。
素面青娥月里回，舞阑香汗粉融腮。洗粧懒趁霜钟早，直待扶桑金镜开。
绀苞紫晕别家春，不属东君自宠珍。丈室维摩元不病，何妨时有散花人。
蜡纸灯笼云母轻，近来勾我睡魂生。醒来骤听空阶雨，疑是糟床压酒声。
眼看世事一毫轻，莫把浮名绊此身。却笑彭城风雨夜，枉教松竹作离声。
掩卷支颐万虑轻，家风元是鲁儒生。短檠已入秋堂露，对榻犹便夜雨声。
雨催诗兴笔头轻，饭颗休嘲太瘦生。华动淋漓清夜酌，竹分潇洒暮簷声。
纷纷万事醉中轻，金石论交仗曲生。鼓吹纵无蛙两部，欢呼时和隔墙声。
一夜龙池霹雳飞，万山连雨出重围。莫愁随步冲泥滑，且得余凉送我归。
雪样清虚玉样温，桃花麤丑杏花村。可能腊月头开尽，却恐春风眼见昏。
雀抱寒柯窗弄影，鸾窥清沼粉匀腮。年来怀抱浑关锁，为尔眉头得好开。
青女催装试手温，云移步障到江村。盈盈欲露含羞态，便面还教月敛昏。
舞翻绿羽双垂带，酒引红鳞半晕腮。却是月娥憎独步，故教瑞叶一时开。
巧为诗翁一笑温，白沙翠竹暮江村。天怜孤秀教松伴，一爱清香洗枣昏。
先春破白风回面，半夏传黄雨著腮。俯仰年华共流转，不愁无酒且颜开。
洞庭霜橘遣分珍，以侑西山眉寿春。此日吾亲应念我，请君归遗太夫人。
山名鱼袋不寻常，正在西茔水口傍。往日先君亲指似，果然紫绶印金章。
此身非我何由病，识破还渠大丈夫。毒药故应无用处，不须错认作醍醐。
涂毒鼓中初未有，维摩室内本来虚。脑门一服须教裂，试问禅师咽得无。
欲将何物供斋盂，惭愧初无乳与酥。灭尽世间颠倒想，元来烝鸭是烝壶。
问讯维摩遣化来，上方香积甑生埃。何妨试向朱门去，会有青莲一朵开。
桃李用事能几日，东风笑人双鬓华。不须安石愁屡费，趁晴快赏洛城花。
惜花常恨日不足，无奈春归太仓卒。窗前唤起不关渠，欹枕无眠待明发。
安得万斛蒲萄波，一时快泻金叵罗。眼底春光看有数，花前乐事苦无多。
千朵姚黄并魏红，簇簇坡头罗绮丛。更须殷勤油幕护，旁边恐有妬花风。
空花过眼随尘土，不如意处何须数。一春数到牡丹时，坡头日日风和雨。
读书不知头白早，却是儒冠多误身。陆沈黄绶非吾意，惭愧东西南北人。
未知今日定何日，道是好晴难得晴。来怕春风花底散，归愁暮雨树头生。
花藤肩舆绣帘簇，寿母颜红双鬓绿。桃李阴中五弟兄，起舞团栾欢意足。
有花堪折且须折，正愁春尽难为别。官期促我不少缓，强道千里共明月。
我辈不比少年时，陶写政頼竹与丝。劝君莫种南塘柳，只为行人管别离。
东君属意鹤翎红，喜入先生盼睐中。蝴蝶亦知春事短，向人栩栩恋芳丛。
功名悔不知津早，自理菟裘吾欲老。不论花木四时春，坐对溪山终日好。
问人执戟明光宫，何似醉乡时一中。春来百物不入眼，頼有姚黄并魏红。
花间待公来亦久，公归花亦随乌有。凫鸿忽堕寄新诗，尚忆花前同举酒。
青帝工夫在牡丹，花开时节奈春残。坡头况有狂风雨，莫惜金刀剪取看。
剪却牡丹春事休，鶑应惆怅蝶应羞。绿阴满地无人见，倚遍栏干独自愁。
足蹑经楼步步高，知公取送不辞劳。他山佛会同携手，看放光明礼白毫。
明教宗风留纸上，常庵心法见毫端。若人于此能三省，成佛元来总一般。
小臣安得雨随车，圣主仁心天地如。一念九重先感格，百神效职敢踌躇。
草堂松竹著寒轻，晚岁相看益友生。今雨不来增怅望，却烦钟鼓报晴声。
一见花开一泪垂，花飞有底急风吹。自从腊后梅花发，愁到牡丹开尽时。
溪山明处开三径，松桂丛中擅一坡。天借缠头千丈锦，红云不尽绿云多。
宦游木末搴芙蓉，祇有埋头簿领丛。怅望家山天样远，万枝相映落霞红。
飞鸣争啄赪虬卵，木杪斜阳几点鸦。红叶堪书收拾取，不妨分付郑虔家。
乐天长短三千首，唐室声名四百年。大字正堪遮老眼，向来刻画恐无传。
妙处由来识者难，诗盟千载不应寒。牙签缥帙重拈出，付与诗人仔细看。
将军万里托封侯，太史何须叹滞留。骨相生来无燕颔，毛锥且复事蝇头。
惯凭诗酒弄光阴，秋月春花伴醉吟。不觉年华成晚暮，一声爆竹忽惊心。
狂澜公独障东川，忠力能回尺五天。千骑出游应雨止，尚须灯下理残编。
官拣羸兵教控弦，出门寸步即拘缠。蚤知行路难如此，游宦当初不著鞭。
天寒东郭犹穿履，路涩西家不借馿。近日外间风色恶，不如闭户且观书。
在陈晚矣叹归欤，似觉年来气味疎。有饭不嫌长脱粟，无车那说更求鱼。
不惜顽躯走路尘，祇愁徒步长官嗔。何时竹杖芒鞋去，还我江山自在身。
不到兰扉月又弦，思君无奈寸心缠。今时迺有晏平仲，甘愿亲身为执鞭。
宦路半生真跛鼈，词场末技止蹄馿。南山纵自能招隠，北阙如何不上书。
春末墙头梅偃蹇，岁寒窗外竹萧疎。广文一味清贫耳，甑有悬尘釜长鱼。
满城数日庾公尘，性恶蓝田易得嗔。莫怪向人多白眼，祇缘错见宰官身。
帘卷齐云春暮天，绿阴都放泪痕边。去年此日凭栏处，不见骖鸾驾鹤仙。
月娥不管夜深寒，碾尽楼头白玉盘。却要浮云作帷帽，风搴时得一斑看。
天人戏剪六花飞，却讶江梅开较迟。自是东皇私有约，故教林主缓为期。
玉环天与十分肥，弱骨丰肌不自持。一曲霓裳何足道，承恩应不任风吹。
无頼风前万玉妃，为谁春瘦不胜衣。信传陇首香犹在，雨暗江南子始肥。
白藕分甘来玉井，碧筒荐酒吸鲸川。雪霜笑逐金刀落，便觉横塘在眼前。
玉井莲花十丈长，如船藕实得分尝。碧筩象鼻谁相称，玉骨冰肌分外凉。
冷澹论交味正长，芡盘嘉藕欲同尝。扁舟访我须闻早，莫待西风八月凉。
堪笑夔蚿不自怜，漫劳胸次险山川。仕途醉眼青红乱，何地强分愚与贤。
箕敛陈逋不问年，里胥促迫政骚然。关讥在野重为穽，敢望公家不税廛。
只欲昏昏睡晚晴，惊飞蝴蝶梦难成。凭谁弹取山禽去，厌听窗前聒聒声。
冷矣微官已倦游，末哉斗食尚迟留。长裾懒向侯门曳，任尔儿童笑拙鸠。
新来花鸭已能言，苍狗谁知又变迁。不觉书空成怪事，未应嗔甚笑蓝田。
酒红拂拂借苍颜，一笑忘形尔汝间。早晚小槽新酿熟，能来把酒对南山。
酒熟黄花亦解颜，糟床声落梦魂间。一壶往助齐眉饷，莫遣新愁上远山。
簿书朱墨祇愁颜，毋溷维摩丈室间。俗子樵人须料理，为言爽气在西山。
病起梅花未破颜，无言空伴小轩间。也知不是缘诗瘦，却笑相逢饭颗山。
坐画寒灰一豆红，梅花窗下胆瓶中。只应相伴黄昏月，情绪怜君与我同。
送尽飞鸿眼欲穿，家山政在落霞边。快来幸有梅堪折，莫待相将柳欲眠。
屋头鹊喜报佳音，雁足书来抵万金。一筯庖珍真念我，朝来食炙有牛心。
万发相看万事休，却愁纵迹又萍浮。不须屡费讥安石，有客还曾似此不。
四时甘味著边头，百斛船中酒拍浮。但得有钱能办此，何须左顾羡余不。
莫为弹冠忍一羞，人生富贵等云浮。遥怜城郭重来处，得似山林独往不。
风前柳逞腰肢活，雨后山横眉黛长。欲把西湖比西子，却成画餠诳空肠。
汉苑梅花粧额半，章台柳叶画眉长。恐因巫峡能来梦，莫学苏州枉断肠。
太息仙翁了俗缘，竹轩初日似当年。不禁路冻新霜滑，一诵遗诗一黯然。
横足论交万乘轻，富春山水足平生。从教太史占星变，自是难忘故旧情。
故人昔有刘文叔，此地今余严子陵。行客漫怀千古意，相逢林下一何曾。
四海斯文一范公，云山江水两争雄。旧碑可惜随烟烬，新刻摩挲恐未工。
河南名县固多矣，有底永城天下闻。大抵地因人后重，固知千载有知音。
床头读易编常绝，纸背题诗字半斜。示病维摩元不病，不妨丈室散天花。
乍抛玉节去朝天，分袂江头却黯然。只恐垂虹亭上月，今宵不忍十分圆。
奔走年来已厌频，那堪万里抗边尘。集贤说道虚传耳，惭愧中朝第一人。
美人晓镜玉粧台，仙掌承来傅粉腮。莹彻琉璃瓶外影，闻香不待蜡封开。
麦已化蛾犹未打，蚕虽作茧不堪缲。一年活计今如许，只望西成我廪高。
山前雨脚如麻下，田里水头犹屋高。祇恐无秧可重插，农夫相视敢辞劳。
红紫摧残春又归，独怜杨柳绿依依。无端乱絮因风起，漠漠晴天有雪飞。
应为槐黄蚤著鞭，拟随雕鹗上秋天。老怀已觉功名误，只欲儿曹慰眼前。
三年大比抟鹏志，五日修途舐犊心。齐夺锦标非分外，龟泉从昔庆源深。
轧轧篮舆出暝途，铸钱坞里验青乌。忽然月在千松顶，影落琼瑶满地铺。
谁战玉龙看逐北，尚驱盐虎欲征西。有人独立城头望，一派寒光在乳溪。
晨观已落园翁后，饭已来时计一疎。太息若曹谁领会，更教能赋总输渠。
扶筇行雪又寻梅，花下冲寒要一杯。好事有谁能问字，可须能载曲生来。
霏微小雨洒通宵，惨淡寒云覆丽谯。盈尺未成平地积，六花应在半空销。
忽然天外片云飞，风雨连江浪溅衣。一笑江神真戏剧，晚晴依旧送将归。
行令玄冥不敢温，一天雪重压江村。我惭白雪翻巴曲，天为黄茆洗瘴昏。
宁是因风摇柳絮，又还扶雨著梅腮。先生拥褐方高卧，恶客敲门勿与开。
薄宦才堪鸡肋比，泥涂风雪不偿劳。折腰始悟青衫左，到底山林一著高。
天公怜我太徒劳，为散冰花洗鬰陶。翻觉篮舆清兴动，风流不减剡溪高。
扶杖坡头日几回，半醒半醉为花来。只愁秋老风吹尽，更向风前把一杯。
殷勤分去几枝菊，官满聊为三径资。不是园葵何用拔，且无薏苡莫相疑。
秋风丹桂共徘徊，应是姮娥著意来。端为五人俱赴试，五株更遣一时开。
六株丹桂一时华，此去蟾宫路不赊。莫惜中秋同一赏，明年好事总吾家。
菊不能言意自嗟，渊明底事不还家。东篱不负他时约，看取樽前賸著花。
一笑姮娥不问金，诗人未见已披襟。秋来想动蟾宫兴，敢向风前彻夜吟。
官职元来莫浪求，丝絇梦里有谁投。帝庭入侍应须此，果应恩除在仲秋。
香虀捣就有余辛，细缕初飞白玉鳞。莫遣佳人频下筯，翠娥深处要人颦。
柳子脂韦不佩弦，痴心附丽老羁缠。廉商浪说能为市，吏贾由来却悟鞭。
杜曲诗翁霜鬓须，谁怜三十载骑馿。五陵车马输年少，枉读平生万卷书。
韩子其人崛强欤，群儿头角久相疎。也知自是屠龙手，温水难教恋小鱼。
斗酒金銮笔下春，脱靴力士几曾嗔。后生不谓寻常事，惊怪先生胆是身。
岩桂搀先还寂寞，菊花殿后尚斓斑。却应独占西风好，乞与佳名秋牡丹。
相得诗人我与公，浙江从此隔西东。年来已是难为别，更在山中风雪中。
杯酒淋漓意气倾，离筵唱彻短歌行。翻然解缆人归后，独自篷窗听雨声。
一麾又指浙西州，千骑东方且上头。已约好山供望眼，更烦飞雪送行舟。
巍冠广厦诵虞唐，冷笑诸儒屋壁藏。卷轴随车虽土苴，末流清润尚隄防。
西殿凉风合断魂，玉奴终不负东昏。纵然荣落才朝暮，也是曾承雨露恩。
翠袖红裳细锦袍，纷纷儿女鬭妖娆。千枝万朵遮人眼，谁觉荣枯在一朝。
光阴占取入秋来，料想西风费剪裁。朝暮相催君莫问，一边零落一边开。
草中漫说千年润，花里休夸百日红。毕竟有生俱有尽，大椿朝菌得无同。
东西断渡欲浮槎，朝来绝市无鱼虾。我仓湿谷舂不得，客米炊来饭有沙。
厨人淘米不淘沙，岂为先生惜齿牙。烘谷旋舂供晚爨，瓶储未可笑陶家。
筠筒角黍楚人悲，节物惊心此一时。不作板舆迎侍计，被谗真欲吊湘累。
何许瀛洲更望登，田园日涉与吾曾。怪来松菊荒三径，底事归兮却未能。
三径应缘二仲开，定交笑指岁寒梅。却嫌桃李无区别，下有成蹊俗客来。
涧下初惊鬰鬰时，十年春雨旧相知。君看稚齿昂藏处，已有苍髯老大姿。
先生垅上带经锄，一雨朝来土脉苏。盈尺槿篱须补缀，邻翁殊未识龙雏。
太华峰头开玉井，若耶溪上识红粧。要遣秋风开菡萏，急须春雨涨池塘。
靖节门前尽日垂，清风千载意谁知。折腰五斗非吾事，慙愧轻儇一小儿。
咫尺南坡早得春，杖藜朝夕往来频。迨今著意栽桃李，准拟他年作主人。
东风已放二分春，小小犁锄手自亲。多少软红尘里客，岂知林下有闲人。
仙翁久矣骑鲸去，华表终朝化鹤来。更待蟠桃千岁熟，慈颜应认手亲培。
森严风味变腴甘，未必能袪睡思酣。姑为先生宽水厄，却容归梦到江南。
肝胆由来自一家，人间何许是真茶。不妨更著姜盐伴，可但丘中咏有麻。
十指纤纤笋透芽，满盘红玉剥须虾。慇懃念我须分饷，更问邻家酒得赊。
不为河鲀赋荻芽，一壶且复荐枯虾。灯花也似知人喜，来报归期的不赊。
荷叶浮钱蒲茁芽，镜潭宁是照鱼虾。只今风月平分了，便趁鹏程万里赊。
幸然头角未相疎，交道从来笑耳余。短棹忽来还又去，得非蝴碟梦周欤。
优钵昙花果有花，不缘诗酒到君家。闻思大士应嫌汝，枉费精神咏绮霞。
天教英物照阶除，又胜徐卿第二雏。会见五男并二女，宛如合璧与连珠。
拂拭青铜照病颜，勋名正堕渺茫间。缘愁白发三千丈，蚤已朝来见一斑。
割鸡何惜用牛刀，老大无心赋畔牢。多少少年腾上速，几人曾得见霜毛。
小摘情亲自履畦，负霜含露末秋时。绿葵白薤何须说，潘岳当时恐未知。
自锄稀甲细分畦，忆在西山独往时。便把须弥藏芥子，个中境界有谁知。
欲知吾祖庆源深，山下龟泉色更澄。况有西枢铭志在，吾诗正好刻碑阴。
花村犬吠可能无，但使三农力有余。千亩秋成云漠漠，一犁春事雨疎疎。登台想见同民乐，上考何妨亦自书。祇恐双凫便飞起，爱身宁许伴春锄。
青荧灯火小窗前，自笑醯鸡舞瓮天。涉笔谩随斯立尾，著鞭蚤觉祖生先。一觞独进何由醉，四鼓相将底未眠。珍重梅枝为老伴，摩挲病眼向渠怜。
狮子关前半篆烟，二龙飞下卓篙泉。银河掣电连宵雨，绿野翻云四月天。便觉春生花一县，会看秋熟米三钱。何时卓鲁登黄阁，都与寰区作有年。
唤妇推窗索锦牋，山翁要赋弄璋篇。一年江上春将暮，三日人间月又圆。母舅故家应有持，郎官余庆岂无传。不妨小小为汤餠，紫竹林边风月天。
老子瞿昙鲁仲尼，新来抱送一麟儿。已吞贾氏三英时，不数徐卿二子奇。昨夜光连奎昴宿，他年身在凤凰池。相门有相非虚语，细听啼声自可知。
春风有客到门墙，院落犹闻天上香。曲水尚迟三日宴，燕山要足五枝芳。偶逢贺夏随飞燕，不误题书作弄璋。从此葛山坛下路，要成父子锦衣乡。
闺门六十四年春，回首平生可痛情。不肯轑羹惊好客，直能炊扊奉难兄。莫思秀水初来塈，岂料萧州竟逝倾。一望松楸三百里，年年遥为哭清明。
三十功名四十亡，有才无寿两堪伤。夫妻镜里鸾分影，兄弟群中鴈失行。数尺红罗书姓字，一堆黄壤盖文章。我来不敢高声哭，只恐猿闻也断肠。
白云深处鬰孤台，一卷青囊一酒杯。天在掌中旋日月，龙从足下起风雷。自知有分三公贵，未必何时万乘来。经过铃冈肯相访，柴门认取竹新栽。
酒满金樽月满轮，月沈轮影在金樽。更深坐久诗喉渴，一举金樽和月吞。
琼宫青女妆初试，锦幄佳人睡未知。但见玉童呵手道，破寒唯有酒相宜。
大块中间一窍开，佛龛僧榻遍岩隈。群峰争泛玄云出，绝磴祇容幽鸟来。蝠穴巧藏人世界，鼇山惊现蜃楼台。重来又与山僧别，钟鼓无情鹤自哀。
两峰高并玉珑松，绝顶浮图插暮空。飞雨入帘烟树暝，半天灯火幻疏红。
三相流风远，诸孙气貌舒。有文皆锦绣，不琢自璠玙。乐育心无类，何言意已摅。抠衣多户履，四海读公书。
道统传千载，儒风振一时。心诚师孔孟，业广慕皋夔。感凤方兴叹，书麟尚措辞。一朝梁木坏，吾党可胜悲。
安分丘园百不忧，生涯满目足优游。春深甘雨桑麻长，秋霁西畴黍稻收。教子倚阑看邃说，饮牛挂策俯池流。高情更喜亲朋至，白酒黄鸡醉即休。
荆江南下越，渺渺几长亭。一水三千里，孤帆十二程。潮来江渚白，山在海门青。昔日钱吴地，如今作帝京。
言将远行迈，来宿故人家。爱尔时相顾，回舟日欲斜。论心付杯酒，别路正梅花。不待江湖去，今朝鬓已华。
乞得胶胶扰扰身，霜筠露菊便相亲。劝君莫厌羹藜藿，违己由来更病人。
六月松风万籁寒，笙竽频到枕屏间。夜深梦绕匡庐阜，瀑布溅珠过药阑。
葵花已过菊花开，万里西风拂面来。问字今朝几人至，细看屐齿破苍苔。
儒贤不自居，远慕六一翁。洞岩天下奇，超出滁山峰。鬰积秀和气，钟我盖世公。冰玉相辉映，盛事古无同。公今忽乘箕，而我来自东。列炬照幽远，扪萝扣玲珑。阳崖能夺景，阴岫自藏风。巉绝异状至，淙激洑流通。须臾钟磬发，乃得梵王宫。亭制亦云旧，远日增凭空。禅老霜颠毛，历历记前踪。名儒天一涯，怅仰无欢悰。诸友命之赋，万象骄莫从。异时怜湛辈，名托岘山崇。
吴侯所筑居，密近玉真麓。翳葳秘幽奇，千载空乔木。一朝敞虚境，划见神仙躅。拄杖步危磴，远寄千里目。鹤凭子晋笙，凫举王乔足。信是隠君子，名入丹青录。冥搜得佳句，隠然可骚仆。早闻云锦溪，鸣榔到岩谷。寄我辋川图，居然媚幽独。何当櫂轻舠，飞鸟送遐瞩。
石梁横亘不知春，阅尽憧憧几许人。正使更无蒸餠碍，可能前路绝荆榛。
应缘心在已心空，方广那知只此中。金爵茗花时现灭，不妨游戏小神通。
天台自是神仙窟，常恨平生游未足。朅来访古得洪阳，不惮攀跻冒炎酷。当年事往虽渺茫，至今峭壁摩空苍。豁从洞口见穿穴，始信灵迹由天藏。细泉滴乳散璎珞，乱石排衙互拏攫。上施床几看烧丹，旁布塍畦闲种药。虚舟聊具仍驭风，灵源暗与江流通。欲携束缊恣幽讨，却疑深处藏蛟龙。惜哉此境真奇绝，地偏往往成湮没。仅存野庙傍山阿，傥非好事谁留辙。吾衰重到定无期，肯辞茧足陵丹梯。共言荆榛无路入，徒羡翠羽穿林飞。安知咫尺蓬莱隔，邂逅仙人还不识。谩书所历记吾曹，归向天台诧泉石。
石径缘云艰复艰，不知萧寺驻林间。余香满袖花惊眼，空翠沾襟雨暝山。早晚报衙蜂扰扰，友朋相和鸟关关。我来亦被浮名缚，那得高僧一样闲。
簿书丛里匆匆过，小白长红总自芳。独到远村浑不恶，绿阴深处野花香。
黄云翻尽水平田，时有农耕破晓烟。热气渐深牛易喘，不须辛苦更加鞭。
柳丝风飏马蹄轻，又作长亭十里行。争似老僧无一事，白云欹枕听鶑声。
我本无心似白云，应缘未见宰官身。何时铁笛千山首，吹起梅花一点春。
谁将万斛旃檀子，撒向千春古道场。万壑晓风吹不断，至今犹自满山香。
石岩嵚巇跨龙虎，有客岩前避风雨。篆文委蛇蟠玉书，流铃掷火烦守护。冷翁蜕骨黄金容，千年古木何嵌空。无人唤起玉霄梦，闲却碧桃丹杏风。令威白鹤去不归，麻姑丹砂疑是非。长松滴翠挹北斗，流水泛花迷旧溪。
尝闻一鲤鱼，飞腾作清质。至今涵青霄，尚且浴白日。
夜来得酒气增华，兴入丹梯月姊家。两首新诗一篇赋，今年不负木犀花。
一雨通宵翦菜畦，波棱生甲晚菘齐。朝来赤脚语言好，醒酒杯羹有宿虀。
幅巾萧散一枝筇，身在水云千顷中。抹野乱山随意碧，袅林霜叶可怜红。
筑成芋堑那忧饿，爨到扊扅真个穷。饱坐西轩观物变，一瓯浓茗一林风。
云影翻随宿鸟回，斜晖犹带晚潮来。小桥低处通船过，一队鹅儿两道开。
大隄二月柳初舒，秣马飘然别故庐。自取通才分剧邑，谁怜修路奉除书。绿蕉丹荔千山度，瘴雨蛮烟百粤居。此去县中花事好，早将佳绩报双鱼。
万个琅玕照碧溪，翠萝苍木与云齐。山南山北皆春色，岂特风光在水西。
烟霞鬰林峦，天地横机轴。天巧出经纬，织来云锦簇。木杪见浮屠，突兀隠渠屋。夕照含幽微，曛红间深绿。可望不可亲，白鸟时往复。飞阁凌秋霜，危槛倚修竹。崖阴分白昼，飒爽变幽谷。隙地清绝处，他年犹可卜。山水固依然，为我留苍木。
好山佳水照晴簷，时鼓瑶琴颂雅南。吏散庭空无个事，一轮明月印寒潭。
溪西受日云山丽，乞与溪东作锦屏。好把生绢写归去，光华清昼烂门庭。
种桃人去岁华更，依旧红霞照月明。但见浓云环百里，谁知春色满寰瀛。
昔来因梼雨，祝旱却重游。洞里龙何在，山前水自流。黄杨厄闰岁，白菊殿残秋。正好看云起，朱帘莫下钩。
湛湛长溪水，飞桥远近通。客喧墟市合，仙去钓台空。欲辨磨崖字，忽闻遵渚鸿。僧无赞公趣，谁与论崖中。
绰约冰姿傍短墙，天香应不让花王。雪光相映精神爽，月色深笼意味长。惟契竹松敦晚节，不随桃李竞春芳。漫将玉笛风前弄，留取宫人学汉妆。
毛竹山头云雨昏，靖安桥下小谿浑。高陂约水归田急，不管湍声入县门。
堂上官人似野人，村甿相见可相亲。开门坐对临溪树，故是水边林下身。
对县谁家数亩园，竹亭茅宇杂花繁。同官不可无兼局，通管溪南水竹村。
暮年丛薄寄鹪鹩，搔首巡簷岁月销。留与后人还要否，一轩松竹冷萧萧。
书生赋分合穷愁，官与休辰不肯休。清晓犯寒开省户，谁家见雪似瀛洲。
烂银宫阙云端见，素柰园林月下游。说与南湖张秘阁，速来同直道山头。
尔根深且固，余根浅且洿。移植艮无期，叹息将何如。
尚有黄梅一树斜，几年叉柱惜繁花。新诗连壁皆惆怅，想见当时北客家。
积刚自许挟浮云，拂拭平生欲佩君。匣古年侵春晕涩，忍随人课割铅勋。
张公不是病参军，晚出犹将一事君。耿介只今无伴处，秋光诗好与谁闻。
蜀江千里东南倾，峡门横锁千丈鲸。吴帆蜀楫过如织，府主四海皆弟兄。城西门前二十里，客去当送来当迎。藤梢橘刺密无路，短亭四壁荒榛荆。春风淡沱酌客处，我陪后乘同郊行。碧油红旆驻沙尾，连宵急雨鼓不鸣。元戎玉皇香案吏，俯仰茆屋无乃轻。擘山鞭石相原隰，钉头瓦缝粟缕盈。伟哉幻书此奇观，丹楹画栋光峥嵘。山长波迥目力短，空蒙宜雨高宜晴。危岚滴翠染窗户，空江倒影翻檐甍。天藏地设久相待，更为佳处得佳名。梁间横陈大手笔，龙蛇飞动鬼神惊。高斋百篇子美唱，岘山千载羊公情。试呼小队访新馆，壮游始与盛概并。披云唤月星斗动，放舟闻鹤天水明。练光渺渺风力壮，叠鼓西上帆东征。舳舻冠盖两叹息，欢谣昼乱渔樵声。元戎故是活国手，山河指顾风尘清。凄凉三峡小游戏，朴斲丹黝安足程。明堂梁栋要杞梓，天关一柱须公擎。纷纷故吏万里外，燕雀行庆大厦成。赋诗抵掌者谁子，夜郎野老杨咸亨。
地迥山奇怪，神仙喜穴居。百云剜洞巧，五石补天余。商野幽人梦，周南太史书。心乎爱丘壑，胜概一踌躇。
曾览溪南胜，重来四十年。树如人老矣，山共水依然。香玉纷堆案，晴虹对跨川。吾庐今咫尺，乘兴且盘旋。
闻道骑鲸碧眼仙，黄柑手植尚依然。人间俯仰更成古，天下声名不计年。茧纸谁能收妙墨，鸡林何用续遗编。使君为创新堂事，若解尊贤则是贤。
玉色天然赛渥丹，亭亭并立倚朱栏。正缘不语偏含思，若使能行却厌看。
晓来玉露浥香腮，雪态云裳妙剪裁。不比世情随冷暖，此花端为老人开。
东塘昔号神仙景，亭以洲名世亦稀。山拥髻鬟临水鉴，花铺云锦出天机。好风入座清如濯，古木分行翠欲围。每到冯栏会心处，不知香气袭人衣。
白云近空山，清风动修竹。竹间何所有，曲涧声谷谷。山迥何可穷，万里来悬瀑。昔有君子庐，清标谢王屋。北山兹正高，邦君见良烛。吾党讵敢忘，封植此佳木。
云山烂漫本难名，收拾闲情付此生。出处自知无上策，往来聊欲试同盟。门多贤辙人便静，琴锁师堂岁几更。六月岸巾来借扇，频游应不禁船行。
庭下幽花照眼醒，绿阴成幄晚风清。何时抛掷铜章去，小艇烟波弄月明。
凤阙西冈，郎亭东乳。惟竹猗猗，诚台有楚。苔痕春绿，玉李晚风。屏山坐对，青葱数峰。颓墙色弄，文杏新红。争鲜竞秀，芳随意远。各称时宜，自成深浅。妙意谁传，叵形罨画。羲皇晚生，先天后卦。江湖涨绿，旋拍沧洲。晴岚翠滴，烟瘴悠悠。篁鞭破藓，柳带萦愁。亦有江梅，花残未落。弄音好鸟，笙簧度曲。堆如瓦鼓，幽独是称。兀坐颓然，邑荒无政。新阳多感，雷鼓轰天。清淮咫尺，狼烽夕烟。暮四朝三，谁为第一。不知其它，且以永日。
短棹春江里，桃花流水生。天高装镜浄，岸远笔山横。落日无穷意，丹霞逐旋明。何时遂归志，一叶任纵横。
茁茁桃与李，生花故城山。修竹共娟好，流水相往还。天远峰可续，人来心已闲。殷红间苍白，晚吹催潺湲。吾邑在何许，沧波对重关。烟霞蔽落日，萑苇深前湾。送客时已到，游人意长悭。高风怒涛作，卷雪食饷间。官禁不可脱，归哉望斓斑。
渔家在何许，踳駮岩下石。花树几株芳，湖山数峰碧。窊樽亭遂古，双阙天自辟。锦绣入茨舍，藤萝封筀栅。吾为江上游，形苦世间役。心驰定沙步，舟行过簷隙。浪翁底镌铭，太尉此居宅。岂若斯人徒，风云相主客。
元夕不作会，莲灯相照明。影光严铁马，讙噪合金城。发策闷如醉，中庭空自行。月娥云镜暗，樽酒为谁倾。
旷野久晴霁，月娥添夜明。光浮渰水白，寒彻纩衣清。颇复蓝关意，端为剡县行。灏然天宇内，应不负平生。
非复东都会，书王春又春。退风飞宋鹢，远狩获西麟。孔志知安在，豳诗难重陈。焚香掩卷坐，歌咏忽臣邻。
帝江无目面，歌舞识成音。形天断厥首，操干意岑崟。大化浩难量，悬解在明心。舒啸东皋上，薰风五弦琴。
退之强解事，刚不信神仙。所作古意诗，甘心玉井莲。沈疴痊不见，险绝恸虚传。頼得华阴令，聱书言岂然。
万古英台面，云泉响珮环。练衣归洞府，香雨落人间。蝶舞疑山魄，花开想玉颜。几如禅观适，游魶戏澄湾。
左右蜗蛮战，晨昏燕蝠争。九星宁曲照，三洞独何营。世事嗟兴丧，人情见死生。阿谁能种玉，还尔石田耕。
千里春何晚，三旬暖不回。眼青暝县柳，粉白闷宫梅。丽水年时泛，桃花雪里开。轩辕丘一梦，怀往意悠哉。
谢客穷幽处，仙宫隠薜萝。二峰峨魏阙，双瀑泻天河。犺獚应难致，猿猴却患多。雪中山更好，淹岁定如何。
花实望先进，英华标素王。竹篱眠夜月，风雪傲寒塘。皎皎曾无对，凄凄忽有香。和羹须鼎味，盛服也霓裳。
巧辩鸡三足，曾窥豹两斑。凤衰歌已过，麟获涕为潸。妄作南柯郡，间争左角蛮。梦回无个事，风雨度前山。
忆昔南州去，松根眺邑廛。鸟啼云里树，人入洞中天。载陟今时路，须航古渡船。地穷巇崄尽，蚤晚济平川。
函封传远边，瞥见藁街悬。虎喙终为噉，狼心约下贤。时无汉延寿，天夺晋苻坚。请决春秋事，陈侯讣岂然。
鸣镝心何悖，投鞭计亦休。传闻广陵散，因作畔牢愁。淝水真同道，黄池故不侔。见遗天授像，看是郅支头。
淮浦天龙战，居巢塞马归。阵伤军背水，机失寇逾淝。越石知何在，虞君恨曷依。都缘生过涉，谁为斩何徽。
放舟谷里口，乘流楚江干。钓台亦已堕，大舶宁长安。春度乱山绿，风回平水湍。何须问今古，劫劫难为观。
浮生宁久客，罢沐弹冠帻。芳树几时红，童发半茎白。千月浪翻涛，百龄驹过隙。多少少年人，乌头问华箦。
扁舟送归客，万籁寂无风。宿雾青郊暗，卿云碧岭空。水清明去鹭，天远入征鸿。日脚中流见，委蛇走白虹。
疏雨渡西关，寒溪亦厚颜。风和沈白浪，云敛出青山。浩荡鸥偏适，翔飞鹭自闲。可堪泥染鞅，行客马班班。
汉家传旧事，太一祀中庭。宫架崇乔岳，银釭耀列星。九阶尘扰扰，万室火荧荧。兀坐闻迂叟，无人尚典刑。
一避先生席，铿然鼓瑟希。功名窗纸薄，声色路尘微。大礼无通问，清谈浪解围。党人狂斐甚，犹有咏雩归。
几许兴亡事，全归喜怒中。鹳鸣非雨候，花落任春风。龙马符虽在，檀槐战已空。未须悲麦秀，王道有车攻。
讼庭披诉者，道我似禅僧。不悟无生理，安知最上乘。修行心懒慢，溘睡日瞢腾。说法还知否，宰官非所能。
弄琴函丈者，无始到来今。韶濩五弦上，乾坤三古心。荷香流曲沼，烟雨抹寒林。闵子罢倾听，何人知此音。
丙夜不成寐，可如心念家。人情风上草，身世眼中沙。宿鸟司更漏，黄蜂集晚衙。了忘官府事，高枕是生涯。
有欲即有累，无营了无为。且非割鸡宰，宁是牧羊儿。甲解木方遂，苞屯芽定萎。江山万里道，好去莫迟疑。
驹鹿何年致，它山小水滨。呦呦兴念母，麌麌熟依人。物性初无定，野心时亦驯。故林迷町疃，结友幸相亲。
乳猫毛比雪，卉服絮成衣。扼鼠气方盛，食牛形但微。纷拏殊矍铄，上下拟腾飞。几许明眸子，亏盈望日晖。
萃拔秀群芳，花间得素王。牡丹红树色，菡萏碧池香。融泄云何乐，熙怡日是常。问人伊谑事，士女熟相忘。
指掌视吴都，游人望已殊。清江浮晚岸，绿野涨春湖。我乏渊明事，谁为漫叟徒。醉心寻古记，始信不虚诬。
风雨逢寒食，天公涕亦潸。柳眉颦绿发，花泪湿朱颜。贴峤云横水，藏舟雾障湾。烧痕青已徧，若个子推山。
客里换春衣，寒风带雨霏。渐班榆火禁，初感塞鸿归。柳絮鶑啼乱，梨花蝶趁飞。丘原坛祭耳，悲念切更微。
樊楚劳形甚，将迎一溯流。棹移惊立鸟，帆远乱浮沤。落漠江皋树，依稀荻岸舟。乌云鸣雨急，还我旧神游。
晼晚春阑雨，酴醿花意秋。雪飞香霰集，龙鬭玉云浮。外户杨青眼，中唐浪白头。梦回人不见，心醉兀悠悠。
玩世无心子，成功不义侯。升沈三跃浪，聚散一浮沤。守郡官槐木，王家梦髑髅。团团天上月，犹自曲如钩。
甚雨过清明，侵淫不肯晴。天占符后甲，人意失先庚。陌路河鱼上，阶塘野草生。早来云陡黑，流澍霫间成。
株守生财道，棋翻正国成。周王方虎噬，唐后独牛耕。军罢心忘战，民劳势自倾。谁如内史铉，求伴大夫平。
至乐归灵囿，栖神得睡乡。青奴凉自惬，班友梦偏长。莫管黄粱熟，何须绿醑尝。知他人世界，若处有虞唐。
夏口伤前事，毛精泪暗垂。白龟生不报，黄鹄去无期。岭雪炎云炽，瓜田古岸移。战尘愁满眼，聊付一篇诗。
国色宜炎夏，宫装染绛纱。苍崖陆浑火，朱景赤城霞。颜驻留琼蕊，丹成咽日华。东山旧游处，遥忆武陵家。
学问非干禄，宦游端为贫。生慙挽船令，羞杀采芝人。求牧知平陆，无浆卖棘津。读书心愧否，何日是来春。
上蔡游公子，真情本自愚。五刑身具论，七罪法当诛。逐兔踪牵狗，亡秦效击胡。明功与周召，为问骊山徒。
酣睡忽惊觉，空床秋气清。四垂来雨脚，万壑涨滩声。飞洒穿戎幕，凄凉怅旅情。缇幢高卧者，应更薄书生。
左角语争战，南柯闻大奔。胡为控弦去，犹有覆车存。行客应贪路，边城不闭门。夜眠思往旧，空泪湿床痕。
去矣鸱夷子，片帆移夕阳。意深三折臂，情结九回肠。风雨思无晦，江湖道可忘。死生犹暂别，万里未为长。
父子本天性，情缘私爱暌。宁留今夕忍，无作望思悲。克己归仁礼，回心即孝慈。同年千古意，圣相不吾欺。
候客樊冈道，新晴致日佳。万般诗外意，百种梦中花。蔓绿铺平野，江流袭涨沙。无如石头滑，龙首粲新芽。
踪迹五湖浪，生涯千尺纶。是非宁入耳，荣辱不关身。猎猎菰蒲暮，凄凄浦溆春。何时共蓑笠，和雨钓青苹。
红蓼白苹岸，清风江月明。万波千尺动，四海一沤轻。浊酒醉独酌，鲜鱼饥旋烹。兴来歌欵乃，烟雨过前汀。
根节凌槐夏，风霜阅草春。此君椽笔健，稚子锦绷新。有待瞻淇奥，行将满渭滨。狂鞭任奔迸，我不是馋人。
不著金缕衣，寒窗弄明月。端宜装淡泊，自是香蓬馞。臭味真可人，风流到华发。试为问东篱，定得渊明骨。
别是南州种，寒花七里香。玉笄骈宝髻，金粟缀银珰。自得山林趣，不为时世装。紫霞休骋瑞，未及野梅芳。
谁得东君信，风生十万家。土牛占谷麦，灰律动蒹葭。嫩绿萌芳蕊，新红茁绽芽。未能都免俗，春胜插春花。
怪得寒风瘦，窗明积渐加。起来裘泼水，逆视竹生花。厚貌分群品，新装副六珈。飘零飞落叶，转动绞回车。无定从高下，忘形变迩遐。郊坰铺毳罽，阶砌撒江沙。洒壁侵修饰，填坑旋不漥。屋头昂怪兽，山脊走长蛇。万木枝都亚，中庭石尽遮。狮符蹲陡踞，龙井喷增呀。扑面轻盈甚，装衣点缀斜。础闲开匣镜，碑仆插梳牙。同色连千里，虚光合万家。压灾时世重，为瑞老农夸。势极云天际，威凌冻水涯。凹兜坡崿岝，条突树牙槎。客子衣裳怯，王孙酒力奢。影浮垂绣幌，香带落梅花。籭簸知神女，门屯想夜叉。未能三十韵，旋瀹试烹茶。
叱御逆轺车，愁先负弩驱。虎头晴在望，羊角淖盈途。草莽迷行迹，湖山出画图。伤今又怀古，坐睡觉吴歈。
会稽吴功薄，夫椒越报深。汉驱胡远遁，周任狄来侵。頼是佛狸死，何当颉利禽。请和君信否，无故莫容心。
横塘富花柳，杳杳镜中行。楼观朱涵壁，洞天珉掩闳。林深暮云合，地僻夏寒生。康乐屏岩静，鸣榔时一声。
二江涵古寺，双屿耸平沙。翠浪环流浄，金城到眼奢。水光摇殿阁，塔景动龙蛇。不减蓬壶意，屯云未许遮。
久客多尘滓，心怀为子开。文知龙有种，名苦雉为媒。但得贫无累，何嗟去不来。吴门众多士，待尔和羹梅。
苍天毒我生，顾复自孩婴。元夜维蛇梦，三山寿斝倾。星毬明烜赫，鼇岛峻峥嵘。乐事都如梦，伤心母道情。
蘸染木芙蓉，深红间浅红。锦笼烘夕照，翠袖揖秋风。艳冶归尤物，凄凉识化工。拒霜高节在，丹药谩成业。
旅枕罢残梦，明星悬屋椽。不辞风露冷，欲了东西缘。云驭方擎日，月轮犹印天。波波定何事，羞死地行仙。
梅月乍开霁，油云闲卷舒。溢光穿隙日，浮祲出清虚。鼓吹蛙声乱，笙簧竹影疏。雨来三四点，静觉打籧篨。
闲居百不忧，何事武昌游。旦旦三江口，时时十里头。个中都是妄，此外竟何求。生被浮名累，将迎卒未休。
攀援长者车，昧爽踏汀沙。片玉山衔水，堆金日蘸霞。风来云外岭，露重竹间花。好景看如客，心闲即是家。
惊起周公梦，三竿日倍高。被毡吟不用，州县职徒劳。脂辖驱邮置，金车困贼曹。几如陈处士，龙卧楚江皋。
鸟迹铺天篆，金波漾日沙。鹭拳岩积雪，风勺浪飞花。江断客帆入，崖回山影斜。峰云青入汉，略约二三家。
三府书交上，群公座尽倾。量包云梦岭，名动洛阳城。鸡肋刀焉用，牛腰轴定盈。江南望江北，无可赠梅英。
不假成田势，宁堪麦秀悲。青毡梁旧物，赤帜汉威仪。刚被农家误，俄推鼎祚移。江湖百郡地，只自黍离离。
儒服便章甫，戎装乍铁衣。几曾生共乐，犹有死同归。著屦惟何甚，乘车未遽非。愧酬军旅问，先见少知几。
沔曲回晨棹，惊飞羡水禽。波纹沙隠见，山影浪浮沈。色动芦花雪，光摇日脚金。扁舟归未得，惆怅五湖心。
左角蛮攻触，南柯檀伐槐。徘谐记名字，人物委尘埃。锦里昔曾到，樊川今此来。遗风不可见，观古意悠哉。
信乃哙等伍，宏与滔比肩。飨士未为过，出跨真能贤。物外体三极，环中无二天。伤哉千古恨，颦蹙玩陈编。
梦入江南路，依然识旧庐。家人话生计，儿子督程书。缭绕俗缘在，缠绵习气余。金鸡惊悮我，安问未为疏。
不学老农稼，而为田舍翁。劬劳方轸虑，定集竟何功。心恻焄蒿气，时寒疾甚风。年时尚坛祭，废绝意奚穷。
髣髴依蛮室，林端鸟道萦。烟疑云异色，松接涧同声。树古龙蛇蚴，岩嵬虎豹狞。野花舞狂蝶，栩栩梦庄生。
坞阔廜苏小，奇峰叠翠屏。岩头通鸟迹，山脊走龙形。峡断风偏劲，林幽天欲冥。流泉不知处，虚谷响泠泠。
寂寞无尘事，茅茨秀岭连。密萝蒙灌木，乱石隠流泉。蝉噪云间树，鸟飞山外天。孤云自明灭，应达主人玄。
战伐徒形似，死生俱妄为。争先明有法，当局自成迷。多算非关劫，成功定出奇。两情深海若，不比看人知。
羽翼假真仙，飞来秀岭巅。道高还自正，境寂若为禅。寓目山如砺，昂头浪拍天。闽城多少地，羃历带平烟。
物极虽云反，寒威何太衰。东风入帘幕，生意满林畦。古木含新绿，仙葩吐旧枝。阴晴苦不定，中夜忍闻规。
春信潮声急，滔滔掩岸沙。客船离浦溆，渔笛起蒹葭。荡桨水光碎，转山帆影斜。篙工指烟树，依约有人家。
旬浃雨银花，山林尽绮罗。东风云气减，南纪日光和。皓皓污应易，涓涓滴转多。冰生又冰释，天道竟如何。
窃国盗仁义，惊人新见闻。腥膻冠冕俗，秽杂犬羊群。孟获尚七纵，匈奴非五分。启民身薙草，为有鴈门军。
不见子都子，诚台一壮观。烂开梅骨峭，高耸玉峰寒。谁共云霄目，诗亡锦绣肝。梦魂千里道，应更酒肠宽。
故人一相遇，七返霰瀌瀌。辞采应奇甚，颠狂即在不。寻思落帽会，乘兴锦官游。皎皎诚台暮，诗肠独自搜。
狂游失可人，萍聚我和君。千里共明月，几山空白云。击雕飞堕毳，嚼雪冷冰龈。百岁无多子，离居困索群。
掩胫诚台雪，吟头祇自昂。梅花开岭路，冰玉皱池塘。良马日千里，美人天一方。尺书不可寄，道义两相忘。
官冷君休叹，浮名陌路车。冰山逢燠泮，豆粥并寒除。但酌樽中酒，从堆架上书。未酬题柱志，终不羡相如。
荼毒惟何甚，同时失所天。哀伤逢此日，怀抱忆初年。白雪明心素，青松黯墓埏。不堪陈几席，罪罟欲谁冤。
江市弥旬雪，人行失旧踪。梅藏香骨瘦，冰结浪花重。髣髴门前柳，昏迷郭外峰。屋簷天汉在，一雁没清空。
麦穗虽干耳，秧苗未吐心。正须云泼墨，生怕日流金。气鬰山堂润，风回竹迳阴。称人三四点，争道即为霖。
无定若游丝，神人荐玉衣。飘摇思远举，婀娜怯空归。晚色檀心重，春寒酒力微。牵肠无柳眼，香絮雪花飞。
闲是等闲非，沈迷不自知。黄粱一夜梦，白雪数人诗。身后输杯酒，生前对局棋。几多亡国恨，窗几静搘颐。
延陵七春梦，悲切意更微。颇复吴牛喘，还多代马依。去来纷混混，今昨是非非。况在辽东鹤，千年方始归。
风洗朔云静，愁蠲泪眼晴。夜阑灰亦冷，目眩室生明。客子远乡巷，天公偏世情。布衾寒泼水，坠叶也心惊。
同云起飞絮，忽作无意晴。梦破客愁绝，魂销天夜明。闻鸡悲壮节，哀雁切乡情。夜静群动息，空床时自惊。
凤历回龙纪，羲和御物新。崎岖万里道，牢落五年春。羁客闻哀雁，伤怀念昔人。米盐能几许，还自不由身。
忆到梯云巷，哀伤韡鄂丛。舞鸾悲引镜，伤雁落空弓。清梦回时雨，繁声发夏虫。情钟正吾辈，匡坐泣薰风。
吾宗鲜兄弟，何事日飘零。凋落皆鹓凤，相从谢鹡鸰。世缘那可了，魂梦也非宁。屈指伤心事，端如欲曙星。
达仕租千石，虚名酒五经。岂能千日醉，未胜九年耕。识取杯中趣，知从袋里乘。读书无一事，官宦汩平生。
异县临寒食，为情觉大难。焄蒿五精气，破散六祠坛。堕泪纷朝雨，回肠减夜餐。谁家箫鼓咽，懽舞欲媻跚。
五岁怀归梦，言归已得归。未能逃俗累，旋复著征衣。子贡当何战，燕人切自悲。无堪一百五，春雨作霏微。
狐死正丘首，鸢飞翰戾天。乃知司马晋，不若慕容燕。济乱须人杰，投机赧世贤。长江千古恨，南北几陈编。
大漠烟尘静，三公计划奇。定安唐庙貌，行复汉官仪。捷奏腾千里，除书满四维。自然禽颉利，蚤晚赞无为。
世味刀头蜜，人情屋上乌。荣华叶子格，升黜选仙图。豺祭知生兽，蛇衔欲报珠。不将魂梦到，反是忆莼鲈。
不改天香细，无端人意疏。重阳把杯者，今夕尚来与。白羽摇依旧，黄裳笑反初。知时自凡俗，冷暖欲焉如。
圆觉声闻夜，蒙头大比丘。上功来莫府，如用复东周。行即升平旧，还从汗漫游。凭谁问淮蔡，元济莫擒不。
春鸟弄轻微，凝阴满院飞。蚕姑云力作，杜宇不如归。世变知音少，人亡解语希。汗颜多反仄，溅泪湿单衣。
春昼阁春愁，无情若隠忧。柔肠牵柳眼，困泪点花头。不放春风度，从教暮雨休。哀怜无限意，小畜闵黄州。
自得天然艳，书窗气吐虹。有心惟烛物，无种到施工。不管三春候，平分两曜功。报人知喜事，谁辨悉归空。
风喜樯乌顺，知难唤酒杯。好溪寒已半，京洛暖应回。僧舍方飘雪，江篱欲放梅。不须愁国步，之子栋梁材。
忾我论交晚，何堪又索居。朝阳鸣必凤，清水察无鱼。百恼愁成斛，群疑鬼载车。否臧亡可道，赢得腹诗书。
黄庭有真诣，魂升魄入渊。知机动以食，还反道自然。尝闻炼色石，可用补苍天。时哉复时哉，宁教悔在前。
野鹤入鸡群，猨岂王孙辈。之人定忘物，未足言身世。丹山两凤皇，为谁来哕哕。灵龟发与肣，可以卜隆杀。
明珠以弹雀，得雀亦亡珠。飏鹜以当鹰，夫岂猎之徒。黄金有定价，韫椟盍藏诸。薰风扇余凉，吾方爱吾庐。
元夜忆年时，忘情居灏灏。县斋今夕居，曷谓伤怀抱。都缘人事非，不足年时好。世母舍我归，屈指忧吾老。人亡不可见，此心为草草。大人月云忌，弃我方儿褓。呱呱救婴泣，安知请丘祷。诸父洎诸兄，下世吁何早。悲伤失所恃，涕泪流行潦。哀思动时节，不见莲灯好。乡居计日长，松楸倩谁埽。诸母侍何期，念旧呼穹昊。
小雨春风里，澄江满涨痕。沙平波渺渺，山远雾昏昏。短棹烟尘细，浮云天地根。将迎倦无已，羞目旧杯尊。
春光不满百，雾雨六旬强。眠蚕老脱壳，垅麦青已黄。愁云密可厌，惨澹空沧茫。铜盘旦日出，障彼天一方。寒簇叹巧妇，麰蛾会飞虻。丰隆况忱祠，离毕占是常。庚午直及申，此意未遽央。使客困羁役，行留两亡羊。
阴霭结愁思，秋霖政霪澍。何天唳鸣鹤，嘹喨乌云路。九皋声甚远，底处披冥雾。定知君子化，不作乘轩污。介虮六王师，栉沐方暴露。刍挽苦不继，曷保金汤固。涂泥困沦没，无计开樊笯。伤古听华亭，吾心向谁布。
我读渊明诗，颇识诗外意。坡公继逸响，个中有佳思。取友百世上，古来独二士。陶固泉石人，苏则廊庙器。出处了无同，声名都自异。往来不可作，矧复通姓字。神交定忘形，饮食尚知味。蕤宾中声律，片铁犹应类。兹文在尼父，为复昌旦事。今时道古语，莫作今世视。以我思惟心，充彼刚大气。芥子纳须弥，谁信略相似。
寒威折青阳，云雨作朝暮。槎牙粲新绿，寂历晴川树。时至物皆春，岂在云间露。之人止亭上，笑歌谁与晤。睠此荣与华，我亦知嘉孺。来游对溪山，识取亭中趣。
江头閙金钲，竞渡记时序。欲吊大夫魂，正则知何许。情缘古今隔，况是都无楚。悲歌永为戏，拯溺凭谁语。曰我旧家乡，湖上人如堵。船战习成风，迎神尚投黍。家居内忘物，废听何城阻。风闻不贰事，借问为情绪。
我爱酴醿花，烂漫春归后。熏为美人佩，韵胜青州酒。溰漼落霜霰，摇曳欹风柳。别来能几时，梦寐依三后。一线长新阳，万木新凋朽。佳期尚云远，盛意胡偏厚。秀色笑江梅，游丝入窗牖。遥知此粲者，为瑞朝中否。银蟾待交映，天上彤云久。金樽但高酌，身外闲愁剖。休言桃李华，常旸又何咎。
东畹刈真香，静院簪瓶水。高远不胜情，时逐微风起。和雨剪闲庭，谁作骚人语。记得旧家山，香来无觅处。
髯翁久埋没，岁月来成奔。当年脍鱼处，齑臼徒形存。想方高会时，猛士侔云屯。连鳌觊一钓，欲以大口吞。尺鲫剉红雪，烹葵植兰荪。王余弃玉食，银刀乱洄沄。堕台不禁醉，网漏如鲸鲲。座中尽群彦，人亡失丛墦。吾游怀此都，重到郭外村。聊兴广武叹，徘徊受辛盆。颓然凤凰台，路走临津门。催归趁人马，谁念古帝魂。愁无有力者，窊樽负云根。斯焉共杯饮，垂纶具盘飧。
知止良独艰，吾兄独安止。不止郊园外，只止尘埃里。修为止至善，孝爱止为子。眷言兄止之，得止以为喜。至止内泓澄，非心止弗起。止静有余欢，止中得妙理。勿谓止为难，止躬徒正己。止乎吾未见，致知知止矣。兄乎止孰似，兄止无端涘。艮止视兼山，止斯千万祀。
二九节重阳，高风振群木。彼菊东篱下，金英粲清馥。中有黄裳美，雅称清人服。岁旱靡百草，芽蘗渠能育。冷淡登高会，怅望矧可复。空酌茱萸酒，帽堕慵举目。愧乏渊明流，诚为渊明缩。借使渊明在，渊明更凄蹙。
两雄不并时，丹芍彼春芳。同仁乃一视，梅桂华秋旸。梅固冰玉姿，桂不时世装。永言异会遇，相从多异香。琐屑辟寒金，磊落明夜光。仙人姑射山，墨允期首阳。神交际道义，语默何曾常。
盗赏自孤卿，布亡由令尹。政刃可同形，杀人在同殒。吾非古之徒，处世良不尽。仁义一蘧庐，身心两矛盾。坐使邑中民，嗷嗷困饥窘。劫质与穿窬，公行载归稛。道路视秦越，对此独何忍。刑德叹谁施，茫洋空内愍。仲尼有佳对，为发一笑辴。
阳春倡者谁，欲和心已阑。故乡渺千里，念之一辛酸。人生足离合，岂在共盘餐。胡然儿女情，苛留太无端。焉得不系舟，使我怀抱宽。信美非吾家，会且即所安。后园桃李秋，芜径草木繁。酒来辄竟醉，歌强难为欢。风雨打寒食，枯河尽弥漫。故乏猜嫌累，谁能整其冠。惟当适意尔，曷贵吕极官。晋贤泣楚囚，卫女赋竹竿。愿君悯羁思，所友路何曼。归哉昔在陈，孔圣乏体胖。幸非艰棘徒，亦复谢栾栾。
春风动乡情，灯火语夜阑。遥闻流星递，铃响接悲酸。愁人念世事，临食或忘餐。我有无价珠，可以息争端。致君昭代隆，坐使北顾宽。何当内修治，迩服远自安。呢呢儿女子，青蝇语喧繁。长怀不尽忧，可若一笑欢。有酒且强醉，莫等白露漫。汾阳脱兜鍪，高祖溺儒冠。此意讵未央，抱关乐卑官。匡床足酣眠，红日出三竿。睠言东瓯道，来归路曼曼。非行徒尔为，寂默体用胖。天地一大家，中庭树栾栾。
我本乐闲人，自得安闲志。鄙性习疏散，谁识荣华意。朅来复旧庐，喜获平生志。稼穑任佃夫，家室归中馈。中外若非我，卒岁无他事。饱饭读诗书，瞢腾时困睡。嘲啁燕雀懽，鸿鹄心应异。三皇竟何物，况复今官寺。寒馁噪妻孥，先春输典质。兹乃不可常，为贫求禄仕。版籍一书名，野情那得遂。官来促我装，去作尘埃吏。无复有消摇，真为口腹累。把板从此行，短褐随弃寘。素餐良不堪，邑有民人寄。众心险山川，道微非所暨。上恐负朝家，终念家声坠。吾民政焦嗷，为此不能寐。格物可为邦，旧说今难试。泥古诚腐儒，惟此知为治。仁义舍不为，又敢图与利。上官如我容，刑章得就易。庶以遂其生，将久苏疲瘁。此意尚茫然，思之或狂悖。
东君识归意，社雨零斋沐。柳眼向人青，草芽随地绿。体轻来燕疾，声合鸣蛙矗。桃李静无言，艳丽惊郎目。
雨夏作晴天，浮云带溶泄。西山旦驱马，踏破苍崖翠。寒泉涨新绿，决决鸣环佩。上有吴郊畤，九曲羊肠细。筑阁听松风，缥渺江无际。野僧喜客来，一见心已醉。竹萌荐盘餐，玉切琅玕碎。吟哦壁间诗，恍与古人对。时发一笑粲，韶闻殆忘味。清游淡何营，不知夕将至。岸巾步箬谷，欲往叵自遂。酌此菩萨泉，为澣濯恶世。
乔松产崇岳，托迹太高亢。飘摇风雪场，踡局蛟龙状。干霄竟何事，劲节良独壮。下有楸桐秀，远入烟霞望。天意固有在，人情亦云妄。苦乏柔苗荫，直傲清霜量。居然嗟彼其，坐使出其上。至哉文身子，三以天下让。
雾雨阁天愁，胡笳閙人耳。不见霍票姚，只见黄尘起。蒋城何岧峣，横流混淮水。教战哄市人，旋栅荒残垒。甲道轩修竹，亭观罗弓矢。长城万里坏，衣带江谁恃。櫜鞬道左立，一介来行使。束带迎督邮，渊明尚深耻。
飘风吹百花，仰不见天幕。浮云何惨惨，去我止一握。园树暗无色，红芳旋凋落。摘索晚来雨，如丝度城郭。愁人故多情，对此乃非乐。羽书绛囊驰，伤春重沈著。方镐若泾阳，龙吟怨清角。归飞内提提，纥真问生雀。
冷冷雪中蛆，皎皎夏之日。藉彼凌厉地，生此柔脆质。冰山共攸远，玉筯无定匹。安识时有暑，但保岁云栗。中和叹何居，已热信所必。火鼠可泽浣，朝菌宁晚出。伯翳为更名，山经注遗逸。
虎将夏中时，旋复怡亭址。茅茨覆采椽，朴拙亦可喜。建斗五移杓，殊亭更释子。规摹虽少华，不陋复不侈。元碑碎俗令，遗集裒空纸。纵步此山椒，金声犹属耳。旧亭苦弗称，新亭直殊美。书文两奇绝，踪迹存布指。古人久不见，今人尚殊此。能知古今意，元始本无始。
浊酒自倾尽，陶然忘古今。横琴寄逸响，聊以写我心。矫矫两白鹄，盘旋下曾林。此情谁与传，无弦有遗音。
万籁夕已息，宁知身是今。浮云翳青空，油然起无心。寄傲北窗下，骤雨落疏林。游子为三叹，寥寥希大音。
开渠引簷溜，涓涓遶茅楹。政尔江河流，锵如环佩声。澄澜漾沦漪，曲甃随浅清。上有翔飞蚋，无殊化抟鹏。广狭讵易量，大小终强名。何从泛天潢，同归在寰瀛。吾惭论齐物，扬波叹平生。
密雨作春社，袁山暂登临。迎人多野花，对镜谐道心。于以今日态，而开去年林。平沙没浩荡，涨水相浮沈。草绿湖万顷，峰青天一寻。无情云自闲，此理吾难任。故垒雉明玉，寒溪叠重岑。朅来听流泉，可用资鸣琴。新霁石磴滑，崩波马蹄肣。不知日已暮，迂回树生阴。归路尚修阻，时哉羡灵禽。
秋菊粲真色，落若千金巵。对此好时序，馨香散幽奇。烂漫在伊昔，邂逅不可期。吾来倦逢迎，玄黄马常驰。二子复何事，相从意熙熙。奔走尘埃间，一见蹙我眉。向之念佳赏，慙颜朵人颐。
浮槎尔乔木，来从何处村。托迹久非地，湍水撞其根。一辞古岩头，去去随潺湲。上有飞鹭翔，下有白浪翻。浪激信反复，鹭去无回骞。十浮将九沈，任彼回风掀。飘泊未云已，惊落见者魂。今凭逝川波，故凭川上原。原中复何有，草木故自蕃。洄流溃前汀，薄命乃独存。人生尽如此，株木奚足论。
桃花如美人，静有娇春态。醉眼奈愁何，多情破新睡。装成开笑靥，天袅腰支细。不语傍斜阳，鹄立尘寰外。烟远锁眉颦，东风羞娬媚。倏然叹零落，灼灼无穷意。会访武陵源，一饮流霞味。
春阴一何甚，愁结窗外花。细雨打疏竹，娟娟草新芽。眷此忽中惨，吾生浩无涯。闲读几上书，可叹复可嗟。时流谅难追，世路亦已赊。折腰墨绶卑，坐有忧患加。官柳粲新绿，黄鹂语淫哇。把盏但心醉，天外日已斜。魄月沈半壁，归飞噪啼鸦。仰头望虚碧，冥冥密云遮。风尘政昏暗，逃形乏浮槎。顾影还自笑，狂游荡无家。弩头强应世，钝若倒拔蛇。先人营旧庐，清池傍蒹葭。芳时绣文锦，翻涛散晴霞。霁色故自好，风霾益云嘉。何当舍此去，忘情傲丹葩。
社雨打春色，催落枝上花。天风振疏篁，离披亦云嘉。为此念畴昔，官曹掇餐霞。幕苍远梦梦，寰中感生涯。落花故有时，掺掺笋当芽。芳菲日已老，吾游路何赊。宇宙一凄惨，桑榆未还家。诗情不自禁，荒园鼓新蛙。
渊明鸣素琴，无弦有遗音。善听非子骞，寥然赏知心。声满天地间，清越穷幽深。游鱼漾澄澜，宿鸟投故林。忘肉为闻韶，羲皇到于今。
南方有佳木，远在涨海涯。沈水产其节，鸡舌生其肌。结根松柏场，龙脑实离离。蜑獠岂知贵，斧斤斩栾枝。椓为糠粃槽，将食犬与狶。条枚恶鬈曲，芟除弃江湄。沧流荡回波，不与朽壤期。年代知几阅，愈久乃见奇。根株到余沥，复恐分寸遗。终焉盛芬烈，兰荪谢芳姿。
先天有真数，八卦因皆九。升降周六虚，利见龙无首。后天奉天时，不在先天后。得一定存三，玄中急须守。
道人与我言，熬水可丹成。阴阳忖节度，金玉争精明。问之谁因尔，惟言火力停。毫厘谬以消，造物亦何情。
揉木以为轮，寘之溪之干。微流荡轮辐，银涛立飞翻。三田接余润，九谷归其根。灌溉有如此，愆阳何足论。
接竹引岩泉，远在寒谷幽。然炬火其端，高飞北山头。可以活三军，梅林意悠悠。倒置未为戾，见之复何求。
尝闻曾子书，金火中外明。圆方递含施，二景参黄庭。天端月亏盈，宛在日之情。谁何液浑金，坩锅置煎烹。
律管实葭灰，气至飒以升。日至幂寒泉，水花结轻冰。应候固应然，违天亦何能。时哉复时哉，尺璧定自轻。
襄阳库露真，木器涂髹漆。髹漆厚以坚，札去移凡质。蕃戎岂不诈，信是真山出。所以蛇化龙，头角非曩日。
苟晞有逸牛，往返日千里。烹之剖其脊，比竹双筋起。强力有由然，物性都如此。本立而道生，人身有真理。
蚨血可还钱，书符能已疟。感召有如斯，还丹非外作。得意以忘言，象数求还错。无为四时行，天游有真乐。
摇兀孤舟东复西，飙从赤鼻下樊溪。惊鳞斜日银刀乱，飞鹄沧波羽扇低。江涨清泠舞洄洑，岸颓浩荡汩尘泥。黄昏荡桨窊樽上，笑指天闺认沐鹥。
万松晨度马蹄疾，五水春来湖草长。官柳弄烟天已曙，山花无人风自香。涛痕石碛记江路，桧楫兰舟摇夕阳。送我不如归去也，啼规夹岸切愁肠。
虹梁新霁倚东隅，还忆松江枕太虚。味比莼羹下盐豉，贤为菰菜忆鲈鱼。清风帆幔输归客，落日蒹葭称晚渔。会带笭箵镇浮浪，扁舟斜挂一籧篨。
谁将春信过中江，草木无情取次芳。装罢美人梅破额，愁成行客柳牵肠。江滩凿凿添新涨，沙塞茫茫反夕阳。款段趷梯樊岭道，几多畦町杂苍黄。
飞出仙人壶外天，壶中日月故依然。虚明百雉龙鳞动，空翠千峦翡羽鲜。咫尺画图藏世界，侵寻锦绣簇山川。归来身入寒谿路，恍若瑶林一梦还。
轻舟时复到齐安，一过俞家一黯颜。江打颓墙开野径，篁生故垒上家山。萧骚城郭尘埃外，缥渺烟霞云水间。便好系船终日卧，官曹不许片时闲。
年时芳草碧蒙戎，聒耳新闻甲夜风。军吏误应非进鼓，天王锡忍废彤弓。刚言苻诏难倾晋，不信文王可伐崇。击柝杜关无个事，钓台江月静朦胧。
二千逆数到春秋，战国兴亡一转眸。垒壁讵销埋蚌壳，劫灰宁烬斩鹅头。坟缘开发金成范，殿为焚修瓦出沟。哨矢燋铜伤我意，古来争战几曾休。
罢休祈雨又祈晴，天道难知德好生。钟鼓铿锵西佛寺，草茅荒秽古王城。温舆即就凉舆便，阴气潜消煖气盈。栖凤未堪云尚密，可人日脚尚微明。
籧篨烟霭入浮槎，罨画谿干阿果家。浩荡天风飞羽盖，缤纷法雨落昙华。阪悬饮涧猿连臂，魄褫投牢虎落牙。岂是仙翁未神圣，笑谈为我放灵鸦。
天游无事月中槎，物外仙灵别是家。老蝠有方精不化，白馿绝迹眩生华。灶余丹药清毛骨，涧吐清泉厉齿牙。回首周郎斩蛟处，晚云当面舞神鸦。
天河重泛客星槎，便好成都访卜家。渭水未成浮竹叶，武陵犹记落桃华。传闻铁骑充牛口，暗想楼船破虎牙。浊酒一杯山水绿，棹歌三叠百啼鸦。
万死何知狱吏尊，威名盖代古难存。二桃岂为功高赐，一舸不容身退论。几为饮江思道济，缪因图像削王敦。沈碑千古蛟川恨，留与无穷客断魂。
军声良苦听南风，说礼敦诗也不容。鬭螘达聪良是病，战蜗流血可同宗。亲疏间入联镳话，真假言从蹑足封。趣诏河阳长已矣，隆中悲切起人龙。
搅人无頼是东风，埽尽春菲一雨中。窗外远山装暗绿，眼前佳卉梦新红。梅生乐圃枝如缀，草合诚台路叵通。芍药牡丹知渐老，折来瓶水玩芳丛。
晚烟暝雨不胜愁，改日仍为退谷游。司事守田如有意，催归脱袴感行休。连营谷里旌旗暮，细草杯湖荷芰秋。果下马拖泥水去，石头路滑且夷犹。
好溪东赴海门秋，中有禅居涌碧流。潮信往来双别屿，世缘生灭几浮沤。菱歌面面来渔鼓，灯火层层到客舟。何事瓜期外留滞，短窗斜雨不堪愁。
登临一度一伤神，功业蹉跎万物新。飞鸟远归云外岭，赏花频对眼前人。茸茸雨脚南郊暮，种种茅针太极春。鼓掌祇供渔父笑，朅来生水拍江漘。
介子龙蛇亦大灵，禁烟犹复雨零零。时风未办作寒食，春事无过醉醁醽。取士语干三礼穴，延宾为屈五经瓶。明年此日家山路，沧漠从君看水萍。
芳丛累累结珠玑，雨后芬香鬰麝脐。半醉半醒春昼永，载行载笑洞仙迷。青蛇眼见游飞雾，绿绶生愁解佩觿。举袂与君为此别，幸传薰德绛囊携。
东风一夕报春来，管领群芳次第开。出岫白云如有意，照人明月几难回。缟衣聊复归三岛，绿醑无辞举百杯。真味不须谈鼎实，等闲谁识鏁梁材。
西子苎萝谿浣纱，李白捉月千丈波。风流东迆去不尽，玉钏犹传金叵罗。芰荷蒲荇争清泚，微香密与和风起。可将斋洁祀王明，为言酌献持杯水。
喷人清馥偏闲庭，心醉银釭对醁醽。高髻月娥呈素面，孤云天盖拂明星。腰支天袅愁萦绪，玉佩招摇尚典刑。著意政须延永夜，新条明日定飘零。
天与花王化日舒，可堪买酒共提壶。荒凉洛苑芳菲甚，落寞扬州气味殊。倾国几迷狂舞蜨，还钱不得迅飞凫。清愁怀抱多春感，一苇悬知此意无。
清江不解蹋长芦，闷向花前问玉壶。秀色可餐谁是伴，浓装独立自应殊。醉倾镜外归钟酒，飞尽人间几血凫。多占春风称第一，檀心知有谢来无。
开缄豁豁皱眉舒，一首新诗酒一壶。寒食禁烟春已半，佳人倾国态悬殊。园荒不减游群鹿，才尽应悲短续凫。有墨牡丹君种否，乡邦能借一畦无。
一见春红意已舒，何须幻化入悬壶。含芳镇日香千和，作态临风色万殊。曲槛乍开金缕凤，清池斜照玉为凫。洛阳拟问门园在，王后如今解接无。
杯室开门傍石泉，平生活计枕书眠。但知身世非人界，不信方家说洞天。陋巷分甘颜子乐，一瓢所得许由贤。年来把板尘埃去，笑杀商山四皓仙。
道学从初小况雄，文光万丈吐长虹。凌霜壮节生来劲，喷玉清诗老更工。攀槛定须回日御，叫阍端复悟天聪。愿公赤舄安狼疐，豳国何曾有变风。
畴昔相要学娄空，蹉跎行即叹龙钟。三千牍欠东方奏，十万兵无小范胸。大愧入关歌一箭，终期出塞传三烽。蓬莱有愿占云气，又羡江山笔墨供。
惟怜踪迹负平生，愧予秋空万里清。体道信能忘聚散，论交曾复俟将迎。愁多人物输前辈，恨有天公也世情。阳羡买田虽旧约，虞歌喜起欲谁赓。
海宇煎熬沸鼎时，先生静付一支颐。单辞隠几三仁在，大略平边百世知。到了勋庸成底事，由来用舍出先几。长枪不用毛锥子，应使毛锥自用为。
殃民政虐恐风传，镇日穷愁蝉腹然。化物未能参物格，高谈无当若谈天。雅歌清唱俱流徵，善听多慙可绝弦。何事拦腰撞君价，绝尘奔逸正吾前。
万缘政尔未能佳，绘句雕锼直谩夸。客里悬知君有谓，宦游当念我何奢。几时西塞歌飞鹭，指日东篱采菊花。五斗折腰良自苦，奈今无粟饭胡麻。
字学从前小艺林，谁论终古可传心。毛锥刻划龙蛇动，笔阵纵横剑戟森。须省六书兼八法，由来一字值千金。世人不解张颠圣，刚把碑文镇日临。
秋香烈烈锁房栊，龙麝腥膻不易同。清素月中留夜魄，芬芳林下有家风。记惟密雪开梅萼，忆过疏篱采菊丛。独有平泉旧诗句，浪夸金粟竟非工。
年去年来春复秋，田丰土谷浪言酬。败家谑善崔文纪，宰社均无曲逆侯。灯烛灵坛三告祀，燕鸿边塞两淹留。不须饮福倾樽酒，聋过今生方始休。
一霎重为退谷游，扁舟一叶浪如舟。人生百岁浑如许，借问都来几白头。
小回中入大回中，激水那堪括面风。退谷未堙聱叟笑，钓台宁是不英雄。
长安当日碎樊山，闻说孙郎凿岘还。舴艋架虚掀舞甚，可堪破舶问前湾。
断烟疏竹锁楼台，鄀子如今安在哉。明灭故城无限意，紫薇花傍夕阳开。
新蝉无数咽新秋，故国伊谁伴我愁。夜静月明风动竹，也疑离殿过歌喉。
霰雪枝头寒已老，平芜一夜铺春草。江梅著子怯东风，花落满庭浑不埽。
东鄂城东安乐宫，李花练绚玉玲珑。画图长喜平芜绿，不觉身归罨画中。
种柳栽花意已深，曾楼岳立千丈森。可须轮奂翚飞翼，会见逍遥天地心。
三年踪迹走泥涂，走徧泥涂一事无。今日又行当日路，旁人为我一邪歈。
若恨碔砆多乱玉，几能沙砾尽披金。虞庠旧意无多子，也有箫韶拊搏音。
长笑飞刍馈六军，也敺疲瘁逐征尘。楸林卓帐秋风夜，山鸟惊啁可笑人。
尼丘非复贰先生，逐利滔滔尽舌耕。还忆蔡侯当日事，郢州知隔几年程。
通梦周公不我欺，咿嘤无若大音希。诗人伎子知谁在，一枕邻鸡曙已晖。
朦胧夜色暗浮云，咫尺氛埃怯战尘。深夜鸣榔到庭户，江湖知有钓鱼人。
异姓侯王约重陈，谁知兴复自陪臣。滕公刚笑轻齐尉，大勇直须庸妄人。
怒激三军岂足言，汉庭股战始能贤。齐卿不及公侯贵，擎跽偷生雄雉前。
不用须藏用即行，未分丘壑与朝廷。声名怪得生来盛，非但潜心醉六经。
立志嘐嘐必致君，四方观听一时新。周家道备骊戎变，流俗元来不误人。
捭阖乾坤若有神，崎岖长短困仪秦。无声无臭文王道，应是先生浪鼓唇。
墙外梅花浑欲飞，萦人无奈柳依依。穷愁三识新年面，犹喜当陪乳燕归。
怪得朝来俯仰频，王明用汲有深仁。无为抱瓮先生笑，机械邪歈已玩人。
桃李无情花自妍，竹根行复破苔痕。新妇抱儿未归去，愧死鹁姑啼满园。
层冰峨峨春不融，璧月皎皎夜常满。明河入望浩无津，欲往从之人甚远。
当初曾醉浣花春，席地棠梨当锦茵。今日酴醿飘似雪，闲忙不比旧时人。
曙烟带柳日希微，一簇鱼虾市井迟。莫讶上官深致志，云龙曾说锁牙旗。
催人暖律厌飞灰，高会莲灯懒重陪。闲到苏仙旧游处，熙熙不祇登春台。
菩萨岩泉湛佛乘，澄泓无复现天灯。强歌下里酬春雪，便好为文吊剡藤。
清游无是亦无非，陡绝圆坛一强跻。赤壁望中公瑾在，战尘何日静征鼙。
人间万事尽浮埃，顾影穷游莫倦陪。吴王百世不复在，祇有九仞郊天台。
交神有道非关我，元夜虚张太乙灯。拟学昌黎恸河华，扳援石磴多藟藤。
不论人间是与非，崇丘礧嵬尚慵跻。登临自有无穷意，安得闲愁衮地鼙。
公旦征淮难疐尾，仲尼去鲁速吹毛。圣贤出处平生事，间不容针却中惊。
称职关东汉吏良，作公名损浩难量。试看鹖雀为神雀，无复飞蝗食凤皇。
拖被蒙头贪睡足，莎庭卧鼓喏衙迟。宾僚莫讶吾慵甚，忙里偷闲亦暂时。
阅世光阴云掣电，忘形踪迹浪浮萍。翩然行逐西风去，聊复人间得此生。
鼾睡懒醒先处士，回光坐照老宾州。西来大笑朝天子，一宿不为桑下留。
一阳萌动黄宫下，正是寒威合海时。闭户先生莫惆怅，雷行龙跃定前期。
我行永久亦何伤，仆马痡瘏不是忙。田卒污莱皇父去，慭遗将若守吾王。
忧河之浊泣清之，每笑周人切见几。麟史究观王室乱，异情元不是公非。
我不知人人我知，体交无味亦何为。朝阳鸣凤翔千仞，却是梧桐实未离。
导水要穷神禹迹，驱山每恨始皇移。晋家安石非无事，高镇神头有著棋。
瞿聃尽道色非色，愚圣共知东是东。一纸画图都掌大，谁言遮壁意无穷。
笺书莫笑虫鱼注，善学须通天地心。到尽粤南并蓟北，始知前古是来今。
野趣知兄爱泉石，风屏少试秋毫力。纤煤点染出云天，万里江山安枕席。
浮云何处是生涯，念绝营营即是家。洗脚渡头归去也，汉津无用逐灵槎。
置锥无地亦无锥，幸可归来特地疑。船子月轮贫未破，罗浮焉用石头为。
为闻双鹤访青田，便有孤云竟目前。滩水自鸣山自绿，短篷斜挂得酣眠。
鸟云送雨过前山，白鸟将雏向远湾。独立溪亭无个事，湍流泷石镇潺潺。
浩歌欵乃客销魂，一抹烟林暝远村。花为忘忧人一笑，不知风雨作黄昏。
谿翁夜傍清溪立，千尺丝纶一红粒。天空月白不见人，无声露滴苹蓑湿。
浮生化国总轻尘，已自忘真那得真。无物从教尽空洞，可须容著许多人。
茹菜羹时尝苦忆，摴蒱无路塞行期。难逢莫恨丝长断，金锁开缄自有时。
十万虚屯野次兵，不逢苻诏寿阳城。愁云惨淡雨来急，鸣鹤一声天未晴。
蝎谮区区切考求，饥肠一饱又何尤。要能去蠹无遗种，寥落空林死便休。
绵蛮巧语庆青春，金线低垂柳色新。定自知时厌流荡，归来空谷混泥尘。
坐对悲风啸晚山，征鸿不记几回还。青铜蚀破菱花面，慵掠乌云绾髻鬟。
至乐纷华苦未真，至游无朕亦无身。细看浮世多尘坌，如我得归能几人。
猎尽山东六暴强，修明律令起秦皇。还思税驾知无地，逐兔应当尔许忙。
诗书灰烬便秦文，便得秦王却误身。斯具五刑秦再世，六经还有表章人。
刚从孙卿学帝王，为羞贫贱速危亡。威严无复人居上，自处应慙厕鼠方。
意气宁知错感人，姬丹秘计谩危亲。亡燕拜送于期首，政使荆卿趣帝秦。
二峰高峙夹禅扃，长落潮音逐磬声。老僧睡起绝无事，不管波涛四面生。
窣堵东西岌两峰，王宫今日梵王宫。潮船八面来勍敌，都入禅师燕坐中。
月娥素魄溢婵娟，金吹凄凉冷淡天。野水暝烟枫叶暮，黄花红蓼独嫣然。
自辟筠乡五亩阴，蝉声无处不相寻。炎天唤起秋萧索，便拟乘风遶邓林。
新蝉无数咽琅玕，引惹凉生六月寒。已自东山誉高洁，未须丹翅拟笙鸾。
风回偃水縠纹平，林末它山笔架横。场圃未闲黄叶下，鹁鸠啼雨忽啼晴。
君子夺朱有恶，祖师噩梦寻香。莫问两重公案，且须一曲霓裳。
一局闲寻五木经，橛枭卢白意冥冥。未能后掷如前掷，将奈长亭又短亭。
不同夷甫坐谈空，烂醉凫鹥灭没中。闻说诗豪君是否，好磨长剑倚崆峒。
宛在一人空谷，居然九畹深林。襟袖不盈披拂，车辙无踪可寻。
有美中郎芝砌，言采渊明菊丛。会取个中香气，萧然林下家风。
舞奏八风芗泽，颂声焱氏遗音。允也不夷不惠，悠哉非古非今。
超出世间凡品，叵闻鼻观余香。春入有花不艳，院小无人自芳。
沐雨驱车涉败桥，平原渺渺涨江潮。华容葭苇凭谁燎，赤壁艨艟徒自烧。一路规啼情悄悄，九皋鹤唳思摇摇。道东直指松门去，酷似故乡归路遥。
几庶都缘有若无，宁论刍狗矧蘧庐。要须非复周公梦，而亦何为子夏书。行苇至仁均草木，中孚大信洽豚鱼。穷神至命知奚事，不远周流意六虚。
多谢真人警梦书，青猿驯扰尚趦趄。任从炉鼎喧风雨，争奈神明复古初。君乐链形咀丹火，我甘饮水灌园蔬。惟当敬佩终焉意，子欲无言致匪虚。
太极非名岂自然，由知辟阖见坤干。先天讵必违中古，上古应须得后天。至密退藏那有迹，惟几成务尚容研。从教变易能从道，不似神龙得性全。
经时兀兀坐筠乡，命驾崎岖傍夕阳。岛屿西陵开罨画，湖山东鄂洗新装。路侵细草迷繁绿，风落闲花忆旧香。却上渡船归去也，不逢安道故无妨。
麦夏西山日脚斜，峰云千里尽丹霞。晴岚榱桷水春涨，芳草园林路晚花。远近子规啼怨抑，高低乳燕语淫哇。官身归是何年社，信美诚台不似家。
晓入招提旋即还，去何忙遽到非闲。寒谿日出射烟雾，退谷路荒埋草菅。林尽远峰晴历历，丛深流水暗潺潺。归途钟鼓依稀似，将谓禅居别有山。
起人舒惨作阴晴，九十春光祇雨零。宿草未萌波漠漠，落花归尽叶青青。风生远峤衔明月，雾潋长江吐涨汀。天意乍回心自广，片时云路觉无形。
上元云路玉尘飞，应是虬骖罢会归。望合郊原人世变，映浮城郭夜灯微。连天忘却黄冈县，际水平将赤壁矶。滚滚长江耐澄挠，浪回鸥鸟一惊翚。
澄江风定也清寒，咫尺浑疑醉梦间。雪满后湖真是浪，云平西塞且无山。轻鸥弄水情无限，远雁书空时自还。静极要当随众乐，归来灯火閙朱颜。
携壶命侣燕江干，雪起颓垣甃玉栏。减水湖中还素浪，明云天际失青山。无端大火寒无艳，不奈生柴苦不干。断岸芦洲见残月，一钩忤视却前湾。
艮止危亭欲暮春，湖山江外翠眉颦。鸟啼夕月清歌扇，花发荒原閙舞裀。吴老洞迷青草暗，陶公宅古绿萝新。怀归何日成归计，不忿端居作主人。
泊船在处即吾家，鲜得熸烹爨有槎。弄景日移烟岸柳，流香风度野薇花。霞翻锦段浮江渚，水落涛纹隠岸沙。块坐朅来无一事，夜深远烧起殷霞。
杨墨衰周亦既微，仙昙变夏用戎夷。回澜岂直万人敌，断简传将百世师。脱落间亡乌鲗墨，蠹残宁免白鱼辞。校雠歆向君无愧，聊以新诗当一瓻。
倒墨扶周复古文，清辉万丈醇乎醇。七篇奥义远相继，六代潜光今又新。字假通才识鱼鲁，车慙寡学改金银。异书喜得君无靳，此道中兴知有人。
漫驱戎马说农郊，不见田畴见白茅。洪道晓晴明水底，羊澜春涨长林梢。红翻大泽霞方散，青人空原草渐苞。迎畯示民民自劝，可须杯酒荐烹炮。
年年九日登高会，九日登高年岁闲。黄菊茱萸应故泛，茱萸黄菊故应攀。今人不在古人后，往意可如兹意闲。风帽落簷谁得见，龙山还是昔龙山。
冲风栉雨乱西江，吊死裴回问雪堂。丛枳界无春草主，小桥踪在古碑荒。人存有政名空大，世远回思恨始长。旋棹晚云何限事，可堪瑞庆柳成行。
月波楼下草芊芊，浪拍三江起暝烟。愿见古人人又去，欲询往事事无传。漥樽明灭渔家火，樊口依稀估客船。妻子迎门应怪笑，问君何谓苦愁煎。
金科天上耿星辰，丹笔年来有屈伸。子去平反供母笑，民知宽大颂君仁。祇今茂苑题舆客，曾是琼林合席人。若问残生烦寄语，扁舟长占五湖春。
玉楼工就故人仙，宿草离离起暮烟。曾说项斯谁复记，尚怀中散子真贤。鼎来穷巷方今日，胜读残编已十年。西望犹能话离索，秋风来共钓鱼船。
美矣吾邦此大夫，仁中有勇信今无。治侔东里兴乡校，政压西门送女巫。谋广生员来共学，力排淫祀警群愚。一陶风俗成醇厚，千古声名泰华俱。
借蔬香积共晨炊，客里良辰总不知。孺子从渠均胙肉，南翁无处听巴词。神鸦得志饱终日，巢燕有心来及时。风雨聒人聋转甚，半钟浊酒可能治。
闻君筑室水云乡，一榻翛然独老庞。近挹荷香供几案，远邀山翠入轩窗。自歌自笑游鱼乐，时去时来白鸟双。何日过门成夜泊，一樽相与对银缸。
劝驾丁宁自汉兴，礼行郡国玉锵鸣。使君珍重新开宴，多士连翩喜策名。月窟一枝传好信，风帆千里送修程。主宾后会君知否，紫橐青袍对宠荣。
预宴当年记夙兴，笙歌堂上正和鸣。别来几送龙门客，去后空题雁塔名。麋鹿群中便野性，蜩鸠飞处笑云程。羞肴也到茅簷下，磊块堆盘里社荣。
先生人物眇应刘，千载诗亡独溯流。五字还堪荐郊庙，一官何事老林丘。章泉乐处知何似，南涧良朋亦健不。欲拜庞公何日是，梦随飞鹤过山头。
平生暗里识曹刘，眼底谁为第一流。锦里正应推老杜，鲁人亦解说东丘。骑馿颇忘推敲否，上马还能矍铄不。此去相思君会取，菊黄梅蘂上枝头。
之子交游柳与刘，朅来声闻水东流。悬知此去居三馆，可但当年记九丘。沧海狎鸥犹好在，红尘没马肯回不。短篇为寄章泉老，莫听浮沉付石头。
白社相从远与刘，可怜衲子溷儒流。自嗟达巷知夫子，缅想诸荀从太丘。书寄洪乔空尔耳，诗编杜集可容不。前山底处堪长望，我欲携筇上上头。
解印归来白社刘，风流靖节许同流。诗来几说鶑求友，老去自惭狐首丘。会合由来天幸耳，殷勤还识我心不。春回是处堪行乐，能复携钱挂杖头。
书贤从事我非刘，杰句君争万壑流。拟学岑参酬杜甫，可能列子识壶丘。倦游审已悬车矣，问字犹多载酒不。无限相思梅发处，手摧残雪嗅枝头。
自笑当年跃冶金，老来文物见彬彬。登名已喜多三邑，擢秀悬知敌万人。晴日琴堂开宴好，春风琼苑拜恩新。惟余卧病江湖客，坐看联翩对玉宸。
梅仙西上古仙乡，梅蘂先春特地香。自是邾人闻鲁柝，悬知晋盗避秦疆。名山久合清芜秽，穷巷犹闻缺盖藏。惠政由来要全美，须君努力佐琴堂。
疾风吹雨洗尘寰，北渚津头水没滩。千里送君黄鹄举，一生笑我白鸥闲。清名已至云霄上，逸气还充宇宙间。此去西湖重回首，淡烟疎柳认孤山。
风月平分古治中，挂帆直指水晶宫。祇今第宅多亲贵，自昔闾阎有阨穷。勿用弥缝乖直道，毋烦歌舞竞新功。举头见日长安近，诏入元非藉子公。
句曲山头白鹤飞，遥怜彩棒正宣威。仙家有喜迎仙吏，客路无尘点客衣。月澹郊原从犬卧，秋高篱落任鸡肥。子真东野齐名在，莫向西风苦念归。
老树槎牙记佛庐，露啼蛩吊百年余。鼎新堂殿谁为此，壮观林泉我弗如。身上无华惟布缕，盂中舐味祇山蔬。野僧勤瘁能如许，罪或无多乞赦除。
清才宁合驾缇车，天上新分竹使符。此去专城重摩抚，向来涉笔几嗟吁。南州想见歌何暮，北府犹闻戒疾驱。更恐掖垣须敏手，未应千骑出重湖。
一笑相逢此道同，别来木末几青红。自怜老去北窗下，犹得身栖广厦中。良夜拟乘千里月，神山竟隔一帆风。赠行更愧留行者，遮道歌翻别驾功。
索居灵琐久尘埃，一读新篇病眼开。妄意严诗编杜集，敢陪郭隗上燕台。纡朱晚岁徒云尔，养素平生壮矣哉。更许韩非书传尾，遗荣何止被云来。
车来流水马如龙，北上精蓝西复东。雅意只贪山在近，高标谁与子相同。门开正好来三益，文就何妨送五穷。拟向岩前分半席，可能辟地著隣翁。
门外青山跨伏龙，山头未晓日生东。竹林已喜王戎近，莲社还堪惠远同。盛事正应符地胜，清才岂必坐诗穷。欲成善颂陪张老，自笑尊前一秃翁。
汲取人间第二泉，酿成天上酌神仙。渠侬得此良佳矣，我辈为之或未然。职守近来成漫浪，湖山佳处且回旋。向阳花木逢春易，会取声名动日边。
之子通才不受拘，妙年文史足三余。司征关市方共二，宴启华堂正乐胥。锦帐笙歌香雾绕，禅房风月夜窗虚。后生取舍能如此，问信宁非远器欤。
几年黉宇傍城隈，礼乐文章蔽草莱。逵道一朝随地辟，宫墙数仞倚天开。举头日月清光近，入眼湖山秀气来。寄语乡邦头角士，龙门此去会风雷。
之子胸中不外营，轩亭水到自渠成。词章妙处窥骚雅，师友平生祇弟兄。元凯一门兼众美，夷齐千古擅双清。新诗有赠不知报，衰拙如余盍负荆。
轩亭闿爽喜新营，燕雀应来贺厦成。樽酒两忘贤与圣，韦编相对弟和兄。诗如绣段从头好，人似冰壶彻底清。寄语金昆同石友，道逢何日许班荆。
翛然风骨一臞仙，误走红尘逐世缘。亦欲名同天壤寿，且须句与日星悬。后湖废沼生春草，南郭遗墟起暮烟。闻道锦囊时有得，故山花鸟亦欣然。
门外平湖百顷宽，庭前翠竹绕栏干。鸟啼花笑四时好，几浄窗明六月寒。賸可琴书供昼永，不妨弦管到更阑。留行莫为歌杨柳，作计应须趁牡丹。
君住柟溪第几山，我家北渚水云间。二千里远来非易，三五朝留勿作难。有子已知头角异，安心宁恤鬓毛斑。尺书频寄问无恙，共乐生前日月闲。
别时庭户正秋清，划见园林翠织成。吴下余思频刮目，渭阳子岂遂忘情。堤间飞盖分垂柳，水面浮舟约半萍。乘兴时来共清话，相望能隔几牛鸣。
冠制殊常袖更宽，风流王谢出长干。笔端云锦呈天巧，胸次冰壶挹露寒。未许归期占信宿，想应喜色动门阑。贤昆自有长生术，为觅仙家九转丹。
叔世谁怜族派同，高情真有古人风。宗分大小稽周典，惠匝亲疎比范公。二顷开端能不吝，一编垂训可无穷。欲书盛事传千载，预愧衰孱语不工。
瓮牖篝灯一笑同，地炉烧火愧家风。论财以义轻浮俗，论道归儒识至公。行异于时方易沮，理趋于数要深穷。老来狂斐君无诮，他石犹堪付玉工。
道自周衰说异同，眼明伊洛振遗风。过人高行非难事，入圣微言本大公。道在鬼神常共在，术穷天地本无穷。三才并处君知否，不尔何裨造化工。
词场闻夺锦标归，好是斑衣映绿衣。永日湖山供赏咏，好风宫殿正清微。堂新六桂光宸翰，庭秀双芝焕彩闱。肯向长安夸得意，妙年伯玉已知非。
块坐经年不入山，山僮拍手笑衰颜。登高犹喜心期在，望远还惊目力悭。云气苍茫自羁旅，烟波飘荡几惸鳏。朝来旧雨添新雨，谁识安危指顾间。
我生场屋惯周旋，得失从知岂偶然。天理先须尽人事，时文端的本尘编。日烘瓮牖朝先起，雪压茅斋夜不眠。万里夷涂从此去，著鞭宁怕祖生先。
铁瓮城中十万家，哀弦促管竞繁华。昼长独有扬雄宅，天远空浮博望槎。读罢离骚想芳草，吟成梁父对菱花。客来莫问行藏事，且共卢仝七椀茶。
男邦养士拟侯邦，师帅宁分彼一方。明辨正须烦幕府，作成庶不异州庠。紫金山迥连三岛，甘露楼高俯八荒。六代豪华犹在目，停桡毋惜小徜徉。
七十衰翁入市归，感今怀昔泪沾衣。人稀旧识居犹是，俗竞新华质已非。九府泉悭谁改作，五材兵去孰防微。西山不属银绯客，只合高歌咏采薇。
学诗常拟邵尧夫，问道曾谒杨慈湖。尧夫之诗呈大朴，慈湖之学澄太虚。羡君优游两者间，傲视轩冕如蘧庐。何时从我山中居，绝胜泛绿依红蕖。
郭内无田负郭居，酒中有趣酒尊疎。波间屡听濯缨曲，架上时繙种树书。万里长风摧岸柳，一天清露属园蔬。故人欲问平安信，为说年来颇晏如。
泥滑滑，仆姑姑，唤晴唤雨无时无。晓窗未曙闻啼呼，更劝沽酒提壶芦。年来贵，无酒沽。
婆餠焦，车载板。餠焦有味婆可食，有板盈车死不晚。君不见比来翁姥尽饥死，狐狸嘬骨乌啄眼。
官舍若幽居，四围山水绿。中有超诣士，簿书厌拘束。邂逅文字饮，交契如金玉。朱弦发清音，纹楸理新局。一杯复一杯，夜阑更秉烛。木落天宇宽，蟹肥酒初熟。相期壮观游，凭高重送目。勿令儿曹知，此味我所独。
四山委苍翠，一沼湛清涟。云飞松竹留，石堕藤萝牵。泉音乱丝竹，鸟语赓笑言。斯亭作者谁，俛仰四百年。栋宇有兴废，篇章足流传。官道纷往来，此地旷周旋。乃知造物意，以遗静者便。我来旱暵余，龟兆坼平田。攀崖溯源委，石窦鸣涓涓。摩挲两石鱼，变化定何年。
朝来不成寝，啼乌绕西东。似欲砭我愚，无虞终有凶。挽衣行太息，飞鸣鹊当空。似欲慰我心，正直神所容。举手谢乌鹊，忧喜当何从。吉凶两不到，我在阿堵中。
间维有常度，曜灵无停辀。翩翩叶辞柯，过眼绿已稠。弱干不盈尺，忽已高岑楼。念昔过庭日，朋来悉良俦。我年未成童，子少无与侔。我质本驽骀，蹇步畏阻修。子如渥洼驹，猛气已食牛。当时二老人，笑语懽且酬。门户各有托，宁计才与不。登门如昨日，星纪迹再周。二老安在哉，体魄归山丘。隔屋闻读书，玉树锵琳球。呼灯使来前，秀气炯双眸。问之垂九龄，属对解冥搜。感此伤我心，泪下不可收。来者日已长，逝者挽不留。其间我与子，能阅几春秋。宁复青衿佩，与子从亲游。幸子齿犹壮，有母方白头。刷翮凌青霄，足胜负米由。而我风树悲，耿耿何时休。四十已无闻，过是夫何求。矧复病日侵，见面良可羞。竹实不疗饥，芰制非寒裘。躬耕苦勤劳，代耕多悔尤。学仙竟谁成，百年等浮沤。俛仰天地间，身世真悠悠。时雨涨绿池，好风交平畴。嘤嘤出谷鸟，泛泛川上鸥。遇景适会心，旷望聊夷犹。
远山亚归云，近山留夕照。澄江横浄练，怒风收众窍。东南佳山水，此地宅其要。连甍三万家，金璧互辉耀。闲房列歌舞，杰观富登眺。物理会有极，却虑成悲啸。我家三茅峰，一室倚青峭。下有荆溪水，水深鱼可钓。归欤有成计，静坐观众妙。功名付公等，连茹祇明诏。他年问无恙，短策寄岭峤。浩歌畅幽怀，狂斐君勿诮。
远山亚归云，黯淡与天一。近山过余雨，浄扫峰已出。式喜鸠唤妇，宁忧月离毕。担簦彼谁子，蹇步泥没膝。举头望天末，一笑失愁疾。应知扶桑东，明朝浴晴日。
淮浙千万山，兹山钟秀异。山中四时好，雪景更佳耳。危登俯八荒，岂无超诣士。春游眩红紫，秋赏挹苍翠。冲寒缭冰崖，问讯世能几。山神出奇观，似慰远来意。漫空飞六花，匝地掩芜秽。颇疑群玉府，飘堕人间世。又疑姑射僊，与物洗疵疠。意行辄有得，旷望了无际。便欲呼云车，御风驾六气。举酒酹初平，逍遥聊卒岁。
我宋百年间，人物两汉上。堂堂司马公，奥学迈舒向。庐陵祖韩孟，首以六经唱。升堂子曾子，功亦孟氏抗。荆舒徇偏见，晚拂天下望。斯文价金玉，表表足相尚。一编谁纂聚，百世得宗匠。晴窗一开卷，璀璨罗万象。余功堕毫颖，云烟起千嶂。老我忧患余，苦学殊少壮。适越资章甫，箧笥增冗长。之子秀儒林，笔力锦江浪。九原如可作，四子推辈行。殷勤特送似，或可起遗忘。漆园有傲吏，所乐在闲旷。插架有全书，引领祈拜贶。所志逍遥游，不受鹍鹏诳。他年子奋飞，荣问日休畅。濠梁如有意，回首问无恙。
虚馆怯朝寒，幽梦不可续。展转复展转，万感起心曲。世涂嗟枘凿，亲养悲风木。悔往舌噬脐，念来弓拟鹄。悠悠穹壤间，方寸浪驰逐。西山有仙子，胸次湛寒玉。何年白鹤归，就我云边宿。挽衣起凝睇，飞鸥下平绿。
微生叹数奇，衰疾久见面。遥闻乡大夫，今日潘怀县。列宿罗胸中，可但书万卷。抚字究衷曲，诛求无俗见。已多钟子知，且上北海荐。顾以疾自歉，往见身如绊。缅想沧浪台，吏退足清燕。诗坛建旗鼓，来往纷俊彦。未修维梓敬，徒起临渊羡。邂逅得披承，英风起衰懦。腼颜谢不敏，多言几诞谩。归来饬泓颖，秋暑尚严惮。居然得新诗，大篇惊趣办。瑟缩缀苦语，缄题寄回便。何当重扣门，一奏白石粲。
峩峩三茅峰，秀出云雨上。疑有避世士，卜筑便幽旷。菊英当朝餐，兰佩拂千障。我行未之见，徘徊几惆怅。子居山之西，昔闻今见之。厌和下里曲，浩歌商山芝。山林久寂寥，迟子相发挥。间关整车轴，万里端自兹。特苗天所扤，念此令人悲。毋为舍灵龟，旁观时朵颐。
绝代有佳人，洁齐处深宫。组织成文章，黼黻可帝躬。兰菊媚幽姿，桃李自春风。出门非所识，所识非所从。婉娈彼谁女，剪制了不工。膏沐倚市门，苟为悦己容。顾盼若有得，刍雉靡不同。出门惟所之，谐笑缭西东。寄语道傍人，取舍须至公。荣华一时耳，礼义百年中。
我家荆溪东，矮屋八九间。石田人不耕，自占水一湾。十年去城市，乐此清昼闲。饱闻西州英，奥学窥孔颜。见贤岂无时，冰开水潺潺。朅来洁齐俟，一语开冥顽。锦机神所秘，启示不吾悭。追随妙高台，勇往不作艰。蹇步驱弗前，逸驾杳难攀。惆怅默无言，诗卷惭空还。三茅在何许，天末耸髻鬟。胜处不可穷，老我尝窥斑。幽人去不归，夜鹤守松关。夫君金玉姿，秀气超人寰。兴来得同游，句就知难删。应同太史笔，有副藏名山。
物我未忘情，无情惟止水。底事山中泉，客来如有喜。悠然镜面平，倏尔鱼眼生。少焉开笑面，似与客逢迎。客喜泉岂知，泉笑客何有。邂逅深山中，聊结无情友。
大化赋群有，修短亦天只。彭殇谁得失，鹏鷃均适己。我今识其然，昏旦视生死。青青竹篱下，不种桃与李。老荠怙春柔，丛蒿荐芳旨。耘耡藉人力，四时自终始。属餍幸朝夕，过计胡为尔。勿笑赵孟偷，甚矣吾衰矣。
高槐障午暑，巨竹摇清风。中郎百世英，一官此从容。心事付盟鸥，年光占候虫。客来欲有言，一笑抚双松。曰余不负丞，哦诗有新工。天意亦怜才，要施及物功。适此岁荐饥，旱气日蕴隆。雨应长官祈，犹未周四封。鴈鹜抱文书，朋来立庭中。公曰旱既甚，此理贵感通。洁齐走群望，精意格苍穹。西山殷其雷，万叠耸云峰。南湖飞霹雳，仿佛追蛟龙。斯须天壤间，万象俱晦蒙。飞湍连日夜，一洗旱魃空。树艺走丁壮，讙呼沸儿童。岁功已权舆，余闲清缿筩。行歌何所云，丞哉宁负公。
闻道王明府，仁声已四传。催科能不扰，赋入自争先。理到顽民服，仁渐黠吏悛。俊良搜士类，疾苦访氓编。义役颁成制，巫风变昔年。已闻销珥笔，直欲弛蒲鞭。未可徒宽治，还疑执德偏。碧云江外合，爱助正拳拳。
老去疎文会，朋来惬素心。结庐惭远引，挈榼荷亲临。反旆孤成约，临池得胜寻。鸟飞青嶂远，鱼戏碧波深。挥麈荷香度，开樽柳色侵。已欣年洊稔，犹冀雨为霖。学道心无得，为农力不任。每因情款款，常恐岁骎骎。坐久便徐步，觞频怯满斟。非因苦衰疾，岂惮豁烦襟。羁旅忘家食，辛勤念子衿。范模资伯父，灯火惜分阴。一第均儿戏，微言久陆沈。箪瓢诚有味，山水会知音。子事增吾感，吾言岂子箴。他年黄鹄举，莫忘候虫吟。
平生秀嵓翁，嘉遯轻朝衣。圣世重特招，趣驾不容违。我岂匏瓜哉，先圣固所睎。长江一万里，舟行疾如飞。东南盛人物，十九饫甘肥。颇藉子公力，宁知伯玉非。秀嵓曰异哉，我本起布韦。岂比淮之水，东下杂于淝。论奏了不阿，正直鬼神依。谗言嗟止棘，曰归咏采薇。岁晏江涛平，雨雪从霏微。悬知到家日，花竹遶山扉。
鹪鹩巢枝宽，大鹏溟海窄。不齐物之情，大小贵安宅。一区扬子云，衡宇陶彭泽。何妨轮鞅稀，所憎廛市迫。吾宗携家来，寒暑已屡革。寓舍得贾区，开门即广陌。四邻共壁立，而无藩墙隔。昼通燔炙芬，夜悉笑语哑。麕至窘宾朋，雨立愧臧获。传闻三径地，经始得长策。良材蔽川下，贱售非难索。露廪发陈积，香饭流匙白。群工闯户外，拱手听规画。愿速大厦成，却展抟风翮。
我本山泽人，飘然如野鹤。夫君九臯来，气类颇相若。相逢宿不再，别去天一角。君从浮丘游，度世得良药。渴饮瑶池水，饥向芝田啄。引脰试一鸣，群僊相唯诺。嗟余侣鸥鹭，回翔一丘壑。刺天见群飞，老气鼓不作。客来传好音，重会欣有约。追随忽几月，至哉天下乐。亦知僊凡异，所向终落落。分飞又兹始，后会杳难度。归从浮丘侣，为我试商略。虽愧毛骨凡，颇亦志念悫。愿乞刀圭剂，一洗性昏浊。从君清都游，共听钧天乐。
折臂最小儿，骨耸颡微广。弗说螺蛳小，可以吞大象。那敢谓其然，且幸日稍长。顾似陶家郎，智识殊不爽。强令侍师席，跳踉绕函丈。胡能辨滋味，舍鱼取熊掌。但见蔬菓列，攫取如技痒。嘉餽得虎脔，新猎出林莽。对之懒下箸，杀气犹可想。呼儿食之既，睥睨尚来往。饕餮我所羞，跌荡或称赏。服猛岂渠能，过奖谢吾党。深惭如敝帚，有误千金享。
环坐正无悰，骈头得嘉餽。鲜明讶银尺，廉纤非虿尾。肩耸乍惊雷，腮红新出水。芼以姜桂椒，未熟香浮鼻。河鲀愧有毒，江鲈惭寡味。更咨座上客，送归烦玉指。饤饾杂青红，百巧出刀匕。翩翩鹤来翔，粲粲花呈媚。颇疑壶中景，髣髴具盘底。又疑三神山，幻化出人世。更于属餍余，想像无穷意。知君束装冗，不敢折简致。厚赐何可忘，因笔聊举似。
多病早休官，自是台无餽。东门享鶢鶋，宁若龟曳尾。有酒可斟酌，有力给薪水。朗咏渊明诗，如斲郢人鼻。所期免朝饥，敢幸尝异味。大胾来隣邑，细缕出纤指。一见喜折屐，三思食失匕。珍非我可常，灶非吾敢媚。胡可狥口腹，有若囊无底。诸君有用学，土苴足经世。龙肝与凤髓，何求不适意。此岂费万钱，正自不难致。贵贱理则殊，气味固相似。
达官须亲民，未竟法应再。昔君治姑孰，报政甫初载。桃李春正华，风木养不待。至今田里间，往往诵遗爱。荐章交公车，夷涂了无碍。自诡更治民，得邑仍勇退。坐看积薪上，笑谢及瓜代。赤县官山阴，铜章喜重佩。平湖带城郭，崇山镇溟海。道中勤顾接，何者非胜槩。鵞池湛清涟，兰亭霏翠霭。溪流西走剡，夜雪曾访戴。此地君故家，旧游详往载。公余信足乐，俗敝良可嘅。盗贩人鬭狠，淫祀家禳禬。缓纵固不可，激之或生害。厥田惟中中，厥赋上上倍。豪家窘输送，勺合无容贷。贫家惯逋负，符移费追逮。行之苟失中，上下交怨怼。台府相鼎立，征求常意外。稽违速谴呵，抑绝虞冒昧。犴狱当尽心，夜寄或百辈。去来不敢诘，犹豫即招悔。哗徒陷平民，更欲脱有辠。朝方得其情，莫祈当路改。过客纷如织，刺口说行在。丐求小不惬，百计工组缋。我知夫子心，此去专劳来。岂其慑声势，左盼而右睐。然须处心平，更须临事耐。勿恃事理直，抗论多慷慨。勿谓气类同，不虞趋向背。先入勿偏听，未信勿忠诲。小迟岁月间，足致治平最。庶策三载勋，亟应千龄会。
之子云霞居，地隔千万山。三年三过我，一见一开颜。袖出西游编，字字破天悭。可怜东门享，不及海上闲。后会不可期，天步方艰难。赠别可无言，鸟倦宜知还。白发暮倚闾，山空水潺潺。道逢两伦魁，风采照人寰。出处各有适，为问二者间。李周两太史，笔削凛二班。为问静中得，何方济时艰。老我疾病余，癙忧涕空潸。回鴈可寄书，勿诿殆且烦。
定夫江海士，瘦骨如臞仙。翩然及吾门，不假左右先。我方厌尘埃，一笑喜相延。肩悬两破囊，既见始解缠。我欲具杯酒，割鸡烹小鲜。自言乃长斋，不受世荤膻。少休入西山，幽寻徧崖颠。山空四无人，白眼问青天。洞口得老翁，守死易一编。高谈慰寂寞，其然岂其然。去去不忍别，解衣示勤拳。及归已弥旬，为我少留连。道逢一病媪，背偻两足挛。津头见羁旅，数口依败船。料理穷晨昏，奔走环市廛。足挛不良行，结庐倚墙垣。船败不可航，买舟捐万钱。为虑极靡密，要使终安全。诘旦拟东还，既夕重周旋。嗟子尘外客，而结区中缘。吾衰不能尔，愧汗与涕涟。或疑破囊中，探用若流泉。子岂费长房，一壶挂簷前。或疑瞿昙老，济世法无边。勤君为此来，昏顽警沈绵。君师鲁东家，二说当舍旃。理一而分殊，先儒有遗言。君归更商略，书来慰残年。
我欲游庐山，江长水茫茫。我欲谒弘斋，老去力不遑。羡子勇决策，去若飞鸿翔。及登夫子门，必升夫子堂。想见七十翁，神清气扬扬。客来语时事，慷慨激中肠。客去竟无言，高歌咏虞唐。子行当寄书，欲言浩难量。问我今何为，为言老农桑。论交四十年，会短别苦长。至今风雨夜，晤语思对床。所幸天壤间，日月同辉光。何妨一寸心，千里遥相望。小蟹有益友，劲气摩穹苍。及其即之温，百卉粲朝阳。特苗天所扤，双鸟鸣相将。闽峤几时归，猿鹤久悲凉。凭将一语寄，毋使三径荒。
投闲三十年，日与木石俱。暮景际休明，搜罗逮樵渔。洪造赐甄收，群公交荐书。殷勤奉明诏，婉娈辞田庐。一寒不自揣，五穷暗揶揄。行行步京畿，迎劳多轩车。眼青见故人，皆叹此老臞。形容不自惜，奈此气昏愚。席间迷旧识，笔底误新书。十目所共睹，一语良非虚。傥昧知止戒，不反田园居。去去入修门，蹇步接天衢。深虞眩闻见，狂易滋发舒。吁天写真情，浩歌赋归欤。
君家九华山，山翠常在目。鸡犬声相闻，山腰几隣曲。本固枝叶蕃，无若君之族。当年紫橐翁，一念要亲睦。俸余不自有，买田徧谿谷。计口给之食，昏旦常陆续。吉凶更资助，常使有余畜。只今大江南，盛事君家独。君归广此意，胜处新卜筑。周遭植名花，中间敞家塾。少长驱之学，毋间亲疏属。庶几子又孙，更衍无穷福。亦使紫橐翁，百世流清馥。
向来肉食昧远谋，坐谈欲复千古雠。良平不逐胜诡游，毛锥竟作书生羞。楚山苍苍楚水流，甲光向日金鳞稠。酒阑一笑看吴钩，将军意气倾九州。先生身短智则修，百炼可使绕指柔。安边端藉帷幄筹，泮宫还献馘与囚。英声南来动冕旒，貂蝉未必生兜鍪。
老人抱瓮真拙谋，五利多方无一雠。嗟予老矣盍倦游，犊鼻岂恤王孙羞。舍西白鸟湛清流，舍东古木鸣蝉稠。晚风徐来月一钩，从渠飞鸢堕炎州。君门有诏道阻修，饥来聊复撷芳柔。诸君行矣摅良筹，钟仪不虑南冠囚。野人何自瞻前旒，所愿边封脱兜鍪。
由来道同相为谋，利交始合终相雠。灌窦空如父子游，耳余莫刷千古羞。臞张不与俗同流，常棣相辉华萼稠。侯生得句鱼上钩，句法不减韦苏州。王子简古师穆修，时亦枯枝蔓新柔。坐谈不知改更筹，绝胜双鸟各处囚。可能无策上凝旒，夕烽犹照万兜鍪。
平波浅草横塘路，曾挽扁舟冲急雨。朱颜绿鬓气崔嵬，欲斥九关挥玉女。万古功名付汗青，九天光宠生门户。邯郸一梦两周星，霜压孤蓬日始晴。风树不停身已老，病容衰鬓鬼犹惊。东乌西兔自昏晓，北来南征几时了。海上欲觅安期瓜，山间却值孙登笑。泽畔殷勤讯渔父，掉头不言吾已悟。蚤求富贵晚长年，老少不同均计误。连年旱魃失祈禳，人肝不厌犬豕肠。今年稻肥家有酒，万事且付无何有。
我居市北子市南，中间万口喧春蚕。子来自南我自北，缭绕东西厌匍匐。块坐不言中有得，谷鸟一声惊昼息。翻然却念友多闻，独有君家好弟昆。啸轩团团朝至昏，古往今来入讨论。兴来握手眇乾坤，一鼓平沙万马奔。隔墙更唤符夫子，青眼相看忘汝尔。金丸屡堕铜壶冰，欲竟书囊了无底。不辞勇往问荀陈，修竹亭前一欠伸。朝来好语闻行人，老龙驾雨上天津。
髯李魁然玉抱璞，淡陈萧散出林鹤。华阳洞口笑相逢，天风自奏钧天乐。飞云出岫本无心，大隠不必皆山林。朱弦自振山水音，王乔梅福古犹今。君不见洛之南涯温生北涯石，明月滩头弄澄碧。河阳御史一张罗，晓猿自掩松关寂。久旱得雨方一犁，山南种豆犹其时。山僮倚担迟君归，语君雨过黄独肥，亦有晚笋穿疎篱。急归烧笋煮黄独，北山移文可无续。
西岗水与洮湖通，修梁自昔横西东。百年兴废人不同，谁其记者竹庵翁。喜君架木续前功，朝曦夕照明垂虹。地脉不断和气钟，纡朱曳紫还家风。邂逅归来一亩宫，幽花野草迷青红。躬耕会有年谷丰，笑咏五柳卑扬雄。可但日高花影重，罗帷醉起酣笙钟。
诗筒四出走中涓，诗句万选如青钱。曰余借舟期七贤，共嗅梅花咀芳鲜。津头几度唤长年，昼眠乃若经笥边。举头急雪风中旋，瞪视不见山之巅。八窗玲珑绣佛前，同来且结西方缘。小轩宛若壶中天，玉琴不断雨声传。诺君再宿余敢愆，从君索句发春妍。
天下江山推第一，多景名楼信端的。君家正占多景前，第一风光环燕席。梁邑归来县债了，骅骝得路乾坤小。锦衣聊复效昼游，户庭鬰葱佳气绕。手栽松菊成三径，更敞轩楹临绿沼。客来宁厌马喧枥，夜宴不知鸡戒晓。辟书闻又上公车，连帅亲题仲举舆。只今淮上未安集，二虏南望犹睢盱。要知两淮须保障，保障一撤长江孤。边臣之虑不及此，但知椎剥供苞苴。红女去机农释耒，荆榛满野号鼪鼯。君官其间逾十载，洞识本末知盈虚。愿君亟分刺史符，稍回和气还边隅。尽收徂诈入赤籍，有功必赏罪必诛。招来耕桑徧陇亩，抚摩一意沦肌肤。人知亲上死其长，荷戈不惮供前驱。阚如当道卧於菟，犬羊遯走宁复余。更归未用师黄石，且侍玉皇香案侧。不惟文武见全才，要与清朝分淑慝。
靖州风物最五溪，畬田岁入人不饥，淘沙得金遨以嬉。瘴烟不逐岭云西，六花瑞腊春台熙，尤便逐客过往稀。理乱黜陟了不知，夫子岂欲居九夷，要尊主势扶时危。有言不用时我违，翻然不受好爵縻，向来乡行谁可睎。平生易名慕者谁，苏陈凛凛百世师，畏涂万折甘如饴。求仁得仁固其宜，大明当天照隠微，直前一疏可忘之。江湖后会端有期，暗香微动寒梅枝，临别不用长嗟咨。
东溟之水浩无穷，蜀江滚滚来朝宗。圣神天子坐法宫，日月所照梯航通。君才当代相如雄，云烟落纸声摩空。西来阐教临辟雍，冠带济济如云从。力排党论开至公，凤鸣骇瞩朝阳桐。太常正徯肃臣工，归舟却溯蜀江风。蜀天万里车书同，不应一士无留中。篙师捩柁毋匆匆，趣回有诏紫泥封。
一年三伏秋后前，大火更借炎官权。竹林杖屦北窗眠，君方陆走水行船。君言半世苦迍邅，一官迟次安且便。瓜时骤及非偶然，今我不往人争先。交承久宦思田园，侧身东望心悁悁。民情厌旧期改弦，今我不往人烦冤。左符再下催行轩，欲挽君留胡得焉。君才明敏性静专，天府四举贤书连。民淳不假彩棒悬，定知学子来差肩。酌君荐藕侑新莲，青白不受污涂迁。赠君以笔并吴牋，官闲铁砚勤磨研。敬亭山下有臞仙，耕云钓雪老林泉。痒疴预欲知民编，少屈从之古道边。长官报政将朝天，集英唱第吾同年。賸欲因君寄短篇，有言不尽中勤拳。相逢一笑开初筵，为说故人今白颠。
长江之水西南来，江北江南图画开。君从何处得此景，锦帆似泛长江回。槎牙老树连荒岛，两两人家出林杪。鸥飞欲下洲渚宽，云横不断关山杳。图穷双屿金焦峙，仙宫缥缈浮寒水。柂楼捩转吴波平，阊阖中天日月明。
华阳洞口玉糁羊，世人传得神人方。雪团入口桂椒香，能令老者寿而康。瑶池玉佩正丁当，箬包聊荐九霞觞。世言神仙不鲜食，初平山中果何物。桃源更有避秦人，割鸡为黍迎来宾。
采石江头风昼息，掀天雪浪平如席。沿崖小泊客心宽，攀萝曾看望夫石。天涯望断人不归，露寒犹想泪沾衣。争似石翁携石姥，年年对峙夹冈道。人归人去我何心，雨沐风餐人自老。比翼鸟，连理枝。年多物化徒尔为，长生殿里知不知。
仪真在昔发运司，承平旧事犹可稽。岁漕东南六百万石米，自淮入汴趋京师。周原六辔光陆离，建台想像因遗基。水浮陆走舟车驰，转输十九资残寇。古今事异吁可悲，民力已困国不支。长才入幕宜深思，皇华使者须良规。
昨日雅鸣绕庭树，道上行人色惊惧。试呼行者问如何，身为户长催残税。税残自昔称难理，三年尤非四年比。加之逐保有逃户，每一申明官长怒。人逃信矣田不逃，其奈逃田不知处。厥初经界失区画，比近立租相什伯。大家置产钱欲轻，小家鬻产价欲增。上田只割下田赋，赋存田尽因逃去。或因土瘠遂流移，岁久田侵人不知。更有乡胥迫科抑，多推少割随胸臆。民愚而神难尽欺，往往增入逃户籍。以兹逃户日增多，户长蚩蚩奈若何。向来差役多轻重，户长之中中产众。比来里正多义役，各欲供须有全力。搜罗中产无孑遗，户长人人家四壁。官司祷雨徧明神，施行宽政蠲房缗。房缗仅可宽游手，那得实惠沾农民。千钱代输犹可出，今日方输又明日。父兮母兮叫不闻，遗体鞭笞同木石。日日雅鸣期会到，血洒公庭深不扫。遂令著处听雅鸣，魂飞魄散心如捣。和气致祥乖致异，已甘旱魃来为祟。忽惊雅散鹊交飞，高枝报喜仍低枝。万口懽呼声动地，府今尽放三年税。曳铃走卒天上来，立张大牓当衢市。黠胥骇愕顿两足，户长仰天攒十指。疮痍未愈失呻吟，感激过深仍涕泪。又说新租亦宽限，四年旧欠宁不尔。亦知经赋难逭责，少纾庶可容催索。使君从善真如流，仁人之言为虑周。画诺一时良易易，几人共拜更生赐。人意会同天意感，急足未回时雨至。始知此术胜祈禳，开阖阴阳俄顷耳。何妨甘泽尚愆期，我作此诗祷告之。象龙可仆蜥蜴纵，蛟龙自起霹雳随。谓予不信难强语，请验吾邦今日雨。诗成欲谢更有祈，新租输送此其时。分科本色归上户，细民勿使折纳迟。四年逃阁尚充数，积弊那能仓卒去。且应除豁见真的，孰恃强梁敢逋负。若然民病八九瘳，闲暇何妨版籍修。推排得人弊可见，逃租十失五可收。更令义役广前制，户长里胥同一体。庶几二役适均平，不使贫民偏受敝。岂惟澍雨快一朝，纵有凶年皆乐岁。报喜不惟干鹊噪，丈人屋上乌亦好。
非崖非巅，壁立苍然。野花炯炯媚朝日，樛木缭绕栖寒烟。归乎归乎，幽深此便。居乎居乎，市声昼喧。纷去住于吾心，定取舍于吾言。竹色一轩秋雨后，荷花十里晚风前。锦城不似还家乐，独立津头欲问船。
野有犬，林有乌。犬饿得食声咿呜，乌驱不去尾毕逋。田舍无烟人迹疎，我欲言之涕泪俱。村南村北衢路隅，妻唤不省哭者夫，父气欲绝孤儿扶。夜半夫死儿亦殂，尸横路隅一缕无。乌啄眼，犬衔须，身上那有全肌肤。叫呼伍伯烦里闾，浅土元不盖头颅。过者且勿叹，闻者且莫吁。生必有死数莫吁，饥冻而死非幸欤。君不见荒祠之中荆棘里，脔割不知谁氏子。苍天苍天叫不闻，应羡道旁饥冻死。
五湖浩荡平沙暖，病鹤摧颓翅翎短。万里空怀宿昔心，忘机已结沙鸥伴。华表飞来辽海仙，人间嘉会恰千年。一声嘹唳九关传，虎豹辟易不敢前。尽推同类游钧天，浮丘王乔相后先。缥缈遗音堕云际，应念沙头苦憔悴。欲令弱羽更轩昂，共驾飞廉骑六炁。瑶池饮，芝田戏，五湖回首皆尘世。菰米熟，藕花鲜，五湖秋色正相便。寄声青鸟谢勤拳，摧颓病鹤那能然。
前驱十里旌旗红，后骑蹀躞如游龙。绮窗阿阁最深处，归来燕坐围香风。不如理掾吴夫子，岸帻高吟酒一中。嵩少山头渭水边，耕云钓月老林泉。巢由不生沮溺死，鱼虾麋鹿俱忘年。不如理掾吴夫子，安闲寄傲庭西偏。富贵诚可乐，幽栖端足尚。牵黄复出上蔡门，李斯悔杀为秦相。介推有母须求禄，不应决意归绵上。吴夫子，听我歌。当朝剑佩冠峩峩，趋营未免伤天和。古来隠者亦已多，洁身乱伦如彼何。君今非仕亦非隠，京尘不染白玉珂。青衫从事今十载，万事忘怀真实在。但令堂上笑平反，岂计庭前罗翠黛。是中不减山中乐，底用青鞋游物外。吴夫子，吾所敬。兼隠名斋足相称，谁其尸之勾漏令。
君不见流金铄石气如焚，巫祝并祷天不闻。霶霈一雨洗乾坤，肤寸而合山中云。又不见疾雷破山风助势，八表同昏天地闭。峰头一抹敛归云，赫日当空鬼神避。祇今岁杪雪霜余，得向岩前自卷舒。等闲且伴幽人宿，明日春回须雨足。
辟书朝东来，海上便拟寻蓬莱，坐令斥卤皆春台。辟书暮西至，颁春又拟陪千骑，江水江花尽和气。浮屠将就要合尖，洊雷唤起蛰中潜，东西惟命夫何嫌。诸么争令出门下，意岂专为一日雅。君姿秀整气清遒，露华凝晓月澄秋。胸中武库森戈矛，笔下倒泻三峡流。甘泉持橐侍凝旒，青氊旧物唾手收。幡然正应侧席求，东行西行宁久留。祖帐驰华轩，嗟余守环堵。赠言古有证，临分敢无语。纷纷曳紫腰黄金，俨然望之真天人。万世在其后，念之徒酸辛。富贵诚可乐，名义吁可畏。此意傥无忘，鴈来频寄字。
乳母夜深纫故衣，针堕儿侧姥不知。儿肤受针口啼哭，展转无眠针入肉。明日啼声甚夜来，问儿疾苦谁能猜。拊摩忽到伤针处，儿啼欲绝姥方悟。医师睨视了无策，邻母惊嗟悉来覩。群儿窃听闻，肩竦毛发竖。芮生昻然来，自言医此屡。探怀出良药，布指揣针路。斯须颖脱出，肌理自如故。嗟哉此神术，小试辄如许。我闻在昔陈留市，刀镊工中人避世。至今山谷后山诗，明月夜光光照地。又闻宋人有药手不龟，世世澼絖无赢赀。客得其方说吴主，大败越师因胙土。方今北境犹多虞，万金良药时所须，汝胡不往此踟蹰。芮生莞尔笑，幸利吾所诮。喟彼陈留翁，异世或同调。
贰师城空渥洼涸，百年徒费秦川榷。眼明见此玉花骢，画工如山笔难貌。朔风号，朔雪舞，交河水冰连后土。一声嘶入玉门关，掣断阴云日当午。超八骏，友六龙。天人一笑和鸾雍，驽骀百万那能从。
万灶连营横塞月，委输不继官仓竭。寇攘虽息尚游魂，胡虏已衰闻蹀血。赭衣开河深复深，青青蔓草生河阴。岁旱民饥神乏祀，故老言言征谶纬。使君事业今夔龙，十年准拟调元功。铜虎分符又南国，北来更阅千山重。同寮有客居同里，忧国同心无彼此。既知东海之妇可致旱，又知疏勒井泉能涌水。释囚祇有圜扉在，蠲租可但宽期会。日照斋盂食不荤，雨湿朝衣车却盖。已罄祈禳徧国中，更遣缇车来郭外。荒祠虫篆上丹青，平原龟兆坼田塍。拜手殷勤祝田穉，活国生民系兹岁。再宿为期神效灵，三日为霖民拜赐。长淮转漕速邮传，此赐岂独吾邦专。雨余亟欲披青天，那得驾鹤扬州仙。精意回天翻覆手，赫赫阳光均九有。但得两君便携手，齐上紫清扶日轮。阖辟阴阳端有道，不妨风月属闲人。
公诗沧海生明月，草木光辉涯不竭。仆如拙匠运斧斤，颜汗淋漓指流血。心知短绠难汲深，拱把之木无繁阴。风雅堕地几千祀，牢落荒林鸣络纬。眼明纸上走虬龙，古锦囊中新奏功。搜奇往往魑魅泣，穷高不碍天门重。鹏飞羊角三万里，笔势翩翩有如此。渠侬辟易虎负嵎，公独从容禹行水。端由万卷胸中在，左右寻源无不会。诗坛独上四无人，乌兔驱车天倚盖。曹刘沈谢不支吾，阴何间隔孙山外。池塘不梦春草青，愚生已分老田塍。县榻空烦礼徐穉，一笑相逢俄隔岁。不辞入府异庞公，祇恐言诗非木赐。朝来好语日边传，大惠宁许一州专。诏书络绎催朝天，紫薇帝庭领列仙。钓船已入酒圣手，清风一枕无何有。遮留当道拥车轮，尚能唤起随邦人。
君不见山东健妇把犂耕，子美为赋兵车行。我尝一读三叹息，尚想青天闻哭声。又不见峡女生涯在两脚，鬓发飘萧不堪掠。我尝三复负薪篇，亦是子美夔州作。山东征战苦未平，峡女家贫无斗升。吾邦之俗异于是，赋调不苛闾里宁。八月诗人歌载绩，余暇不如同力穑。况复樵枯良易易，自昔民生在勤力。通守于民情最亲，劳农不惮行侵晨。他日席前须记取，要使深宫识苦辛。
忆昨太守宣城陈，人物风流法从臣。太息官仓取无艺，要与邑民图久计。总将一石计其赢，三斗八升为定制。厥初号令如雷霆，奉行谁敢圭撮增。愚民不解深长虑，竞喜当时斗斛平。新守迎来旧守去，号令虽严谁复顾。斛面坡陀斗面高，三斗八升作常赋。后来主簿辛君机，太学声名盛一时。朅来意与上官合，委向仓中司出纳。筹算亲临绝蔽欺，户庭凛凛无喧杂。愚民乍喜见明官，槩量宁论加勺合。上供送使有成数，羡余到底归州府。明年按籍取之民，三斗八升更增五。往者不可谏，来者图之犹未晚。只今太守龚黄比，千里痒疴如切己。公事勤劳绝燕私，私钱大半供公使。选官受秋输，而得法曹贤。除弊几十九，积羡逾三千。三千宁足州家用，祇恐从今还作俑。明年四斗三升之上更增科，三十六都之人将奈何。
君不见阳羡周将军，射杀南山白额虎，千古万古声流闻。又不见宜兴赵大夫，南山三十有六虎，令行杀取无复余。一虎昔何少，三十六虎今何多。虎多人不患，所患政之苛。苛政灭人门，猛虎戕人命。择祸莫若轻，泰山之人论已定。大夫性高明，下令走风雨。所知在田里，了不见台府。既令民免政之虎，又与民除虎之苦，四境之民歌且舞。或云杀虎太伤和，胡不令渠自渡河。我闻此言笑且呵，大夫忧民忧，岂必限吾土。不然邻国以为壑，信也白圭愈于禹。古阳羡，今宜兴。大夫邑之主，将军邑之民。主宾多寡事不同，千古万古同清芬。
司徒墓，荒冢累累不知数。草中翁仲无复存，垄上牛羊自来去。想见当时百万松，佳城在处鬰葱葱。车马时来卿相子，钟鱼声出梵王宫。年深事远无留迹，只与耕夫资垦辟。万古同成一窖尘，官爵高卑谁汝识。
君不见茅屋下，四壁床敷窄。又不见朱门中，金碧锁空宅。宅成更欲致良材，水浮陆走空山泽。茅屋区区诚已疎，朱门汲汲彼何迫。劝君勿学伏波老，自诡裹尸须马革。又勿学金谷人，绮窗阿阁绵阡陌。但令庭宇洁，颇与尘嚣隔。市声不至乱琴书，厨烟可免冲咽哑。庶几家人安，亦使我心获。吾宗开敏姿，富有济时策。栋宇著易象，义不假探索。况闻玉堂直，视草须元白。所期不日成，毋使中道画。庶奉紫芝泥，即刷青云翮。
秋气清，秋风高。想见刑台旧居士，巾车独往恣游遨。偃仰戴公庐，逍遥焦公居。想前辈之风流，悲末俗之崎岖。白眼睨视，抵掌嘻吁。酌之以漫塘之酒，侑之以漫塘之藕。酒之味醇而不漓，藕之性洁而不污以泥。于以介眉寿，于以明素守。对此长歌，其乐如何。相望虽隔于秋水，明月幸同于千里。
草非草，真非真。柳之骨，颜之筋，欧张瘦硬可通神。众体备，兼众美。莫臻兴嗣书，无首亦无尾。当年好事人，各欲徇所嗜。割截同至宝，得中固为喜。莫将俗眼看，墨脱字已漫。当年宝匣中，什袭几岁寒。祇今烟云披，星斗尚阑干。麟角凤觜毋轻弃，煎胶续弦端有冀。君不见四窗宝此不宝他，固应落笔惊风雨，走龙蛇。
中国相司马，和气满华夏。惜哉民始苏，身已要人扶。
百里儿童沸诵声，湖山堂上集群英。德星欲应今宵瑞，霖雨先开昨夜晴。正是壶中银漏永，不妨坐上玉山倾。明年此会君知否，冠佩蝉联拱圣明。
南山有孤松，屹立几寻丈。雪根雨露滋，藤萝巧相傍。高柯撑青空，落落不可上。辽东白鹤归，城郭固无恙。饥乌拾余粒，巢燕倚飞幌。芝田杳何许，鼓翮超蓬阆。尚书千载人，余子岂辈行。方时鄙俗学，制行多矫亢。我独道其常，曰彼非至当。世事有翻覆，阴阳日消长。谁其倡攻伪，欲使尽一网。我独持其平，要辨直与枉。前瞻岂尚同，后顾亦非党。介然两不合，兰佩拂千嶂。惟皇思建极，正直首延访。几趋銮禁直，屡侍金华讲。三黜柳士师，一念齐得丧。岁晚复来归，旧德世所仰。文昌岂不贵，台星连两掌。贞元朝士少，正始遗风荡。淹留感时事，去去得初尚。湖光浮醆斚，岩花开步障。意行无物累，静寄绝尘想。寥寥香山翁，胜处畧相倣。虽临大化尽，不改葵藿向。遗奏手自书，治忽犹指掌。内欲八柄专，外欲四聪广。国本欲先定，以系四海望。国势欲自强，不受夷虏诳。于今一开卷，星斗照穹壤。奄奄气将微，耿耿神愈王。更为一夕留，泰然须昧爽。庶几华封祝，不使臣子旷。从容有如此，此岂智力强。平生刚大气，胸次妙冲养。我生不及门，知敬如达巷。九京不可作，千古恨悢悢。
北学源流远，南来岁月迁。群心知未昧，诸老屹相连。百岁同归尽，斯文要有传。宵长残月堕，遗恨渺山川。
嘉会欣千载，偏安隘一方。言言本周孔，草草笑隋唐。禁路无停辙，江流有巨防。空余遗藁在，万古日争光。
忆袖祢衡刺，尝登元礼门。相忘如旧识，一笑等春温。东望山川远，西归岁月奔。遥怜人筑室，烟锁暮江昏。
国脉关吾道，邦基倚荩臣。忠言炳蓍蔡，劲节挺松筠。岁晏名逾重，山颓迹遽陈。光明如皦日，千载自常新。
成己宁遗物，存心不外天。典刑高一代，源派续诸贤。实理元无妄，斯文更有传。泽流江汉远，奎壁映魁躔。
讲学元无倦，繙书老更勤。能令神气王，直到死生分。玉折经纶具，星垂翰墨勋。凄其知己地，洒泪湿寒云。
再协三刀梦，终孤五马迎。行藏一委分，喜愠两忘情。议幕临边琐，筹帷頼老成。伤心江汉水，东下送铭旌。
徇义千钧重，论财一羽轻。大伦元有序，世禄我持平。外庑家如寄，东臯产半倾。谋生有如此，垂世祇清名。
妇党君推重，乡评我弃余。共嗟身计拙，直与世缘疎。种竹沿修陇，栽花傍小渠。南园重回首，浓绿上畦蔬。
赫赫儒宗裔，堂堂公相家。清规凛冰雪，荐墨烂云霞。未协生桑梦，俄兴逝水嗟。遥怜遗爱在，月澹弋溪花。
妄拟弦歌乐，欣逢簿领贤。高明固天分，清白自家传。云望同凄切，星奔认后先。孤城重回首，愁锁暮江烟。
质粹言无玷，官清政有方。能令邦国活，可但海沂康。别乘归何早，闲堂乐未央。伤心濑阳路，月澹水茫茫。
论姓君先薛，谈经我愧匡。同登太常第，更接郑公乡。别恨惊三纪，还书欠几行。犹余清夜梦，载月渡沧浪。
孝庙垂衣日，宗工补衮时。治推三辅最，名熟九重知。紫禁涂非远，琳宫志自颐。眼看庭下玉，持橐侍丹墀。
就养京华去，声驰日月旁。芝封三锡命，桂籍再传芳。簜节光华远，归轩锦绣香。高闲尘不染，隠几到羲皇。
寓里身重到，孱生谒屡通。俭钦行己素，健识养生功。归旆庐山远，清尊洛下同。遥怜猿鹤恨，蕙帐失仙翁。
四载行都尹，当朝第一人。中和宣上德，乐易本天真。论譔疏新宠，论思徯旧臣。履声勤帝想，竟阻上星辰。
珍馆莱衣侍，佳城孟母邻。去来哀乐异，孝爱死生均。宠渥昭宸翰，丰功勒翠珉。白莲原上路，指日万家春。
蚤愧斐然作，频劳掩鼻书。升沉嗟契阔，问讯辱勤渠。乡县荣归锦，侯门得曳裾。伤心鸾鹤御，竟不反匡庐。
世德隆周翰，通才压汉儒。花城颂遗爱，榆塞踵成模。浩穰须君重，论思协帝谟。匡庐游不及，寒月淡平芜。
反匶逾千里，平生念母慈。烟霞连杰观，星斗下平池。地胜呈金像，神思伏宝龟。庭前双玉树，昌大可前知。
列将朱横带，参军绿染袍。崇卑知异位，取舍见吾曹。抚字功深著，归休道更高。昆山埋玉去，春浪送行篙。
念昔先君子，穷阎接寓居。几年鶑出谷，千里鴈传书。执友嗟谁在，孤生愧久疎。临风两行泪，可但等乡闾。
世积乡闾望，公兼德齿尊。谨身忘岁晚，接物等春温。乐事人难比，余功盗自奔。平生可无憾，一劄疏明恩。
兰阶初擢秀，棣萼亦联芳。幻化应难料，悲懽独两忘。达生知有道，养性更传方。一笑乘云去，谁知本不亡。
蚤以才充赋，终焉学入官。登名先杜牧，择地得长干。南部威方振，横山寇即安。仙游定何许，烟锁暮江寒。
进秩膺丹诏，论功更紫枢。九霄飞鹗奏，万里入鹏图。竟负丁年志，端符巳岁呼。向来延客处，落日澹平芜。
里选居前列，胪传冠一科。一官期远大，十载叹蹉跎。仅喜瓜时及，俄惊薤露歌。天高不可问，吾道竟如何。
宦路推才美，乡邦敬老成。花封勤致理，莲幕仰持平。弭棹惊归梦，支筇话别情。蒲轮乖往事，一恸闭佳城。
鴈塔平生志，鸡窗万卷书。年虽逾六秩，勤不废三余。仅喜名天府，空传赋子虚。盈亏天有定，我欲问何如。
谩足百金产，难忘九族贫。粢盛肃先祀，币帛荐佳宾。月耿三秋夜，风回九陌春。亲朋一樽酒，无复见斯人。
念昔先君子，论文到白头。对床同夜话，散策逐春游。人物今何许，湖山空复秋。伤心珥陵月，依旧照行舟。
八十人稀有，君年又过之。康强由学力，孝友自天资。瑞世芝三秀，承家桂一枝。万山围陇首，昌大看他时。
旧数同门友，尤推令子贤。登堂愧予晚，爱客莫君先。瘦马青山外，孤帆落照边。风流无复见，执绋涕潸然。
断岸扁舟去，中林好事家。扣门无倦色，安土足生涯。国宠期金紫，家声振玉砂。如何年不百，泣泪湿飞花。
宅枕烟波胜，人钟风露清。蟾宫孤壮志，蜕室悟浮生。月下扁舟去，花边短策横。锦囊遗藁在，端可振家声。
先子同年友，乡闾后进师。生涯书遶案，乐事酒盈巵。壁倚扶衰杖，窗留遣兴诗。人焉在何许，丹旐出疎篱。
积累承三世，清修自一家。穷通渠已定，悃愊我无华。秋野禾生穗，春园果著花。平生行乐处，未必愧烟霞。
鴈序均同气，鸰原见此情。数椽忘尔汝，一饱共孤惸。绿绶方娱侍，黄粱已梦惊。无人知倚伏，风树惨佳城。
别驾推前辈，当家得后昆。零丁问防墓，高大复于门。达观吾忘我，儒风子又孙。闾阎耆旧尽，能复典刑存。
慷慨成夫志，勤拳教子功。母仪当世则，妇道古人风。象服宜偕老，鱼轩忽驭空。惟余千字碣，光照夜台中。
元祐名家几在亡，夫人懿德足传芳。事夫生死终无负，教子艰辛昔备尝。八秩燕颐天予寿，十行鸾诰月争光。穹窿原上春风起，无复潘舆驻夕阳。
赫奕金枝旧，光华玉节新。鱼轩方税驾，鹤驭已离尘。百岁虽遗恨，双珠自可人。通家思往事，老泪一沾巾。
奕世居公辅，齐眉肃妇仪。鱼轩中岁乐，鸾镜暮年悲。象笏子方贵，韦编孙有师。悬知五花诰，不负蓼莪诗。
兰砌秋风早，莱衣晚岁孤。天乎轸劬瘁，季也足欢娱。得算几中寿，生孙竞远图。平生忧喜事，落日澹平芜。
侍见嗟亲健，论姻动母怀。殷勤留北棹，饤饾出东斋。回首流年速，升堂往事乖。遣车门外去，老泪堕宾阶。
一经知教子，三釜拟荣亲。风树存亡恨，迷茫北渚津。
几度除书下紫宸，从容千骑拥朱轮。圣朝若第循良课，公是当时第一人。
由来乐事在田园，归路无人早著鞭。见一堂中谁是伴，亭亭修竹锁苍烟。
慷慨论交酒一钟，别来木末几西风。归欤拟趁鸡豚社，太息无因见此公。
先帝龙飞第一春，银袍鹄立对严宸。当时旧侣能多少，又向风前哭此人。
妙年意气已横秋，不为身谋为国谋。斥去佞臣谈笑里，英名高压汉朱浮。
开边为计苦匆匆，淮水东流战血红。军令一申人百勇，议郎当日佐元戎。
再向江淮把一麾，民情可但不能欺。来时叔度嗟何暮，去日何公苦见思。
牢盆利散海隅空，一念焦劳轸圣衷。万井春回和气满，皇华玉节到淮东。
惨澹胡沙草木腥，长淮坐断倚贤城。策勋归去犹遗憾，未挽天河洗甲兵。
残胡失驭走群雄，人物争归掌握中。河洛祇今修旧贡，凌烟端合首群公。
持橐无由侍玉皇，含香仅长汉诸郎。丰碑不用书成绩，自有司勋纪太常。
南徐开府未旬时，一扫烦苛布惠慈。孺子竟孤悬榻望，伯牙空有绝弦悲。
问讯时来野叟家，细书整整复斜斜。江湖老矣何人记，泪逐西风染钓车。
先帝龙飞第一春，霜袍济济对严宸。祇今旧侣能多少，又对西风哭此人。
少长相望十五年，君须未白我华颠。拟求勾漏还丹术，忍赋山阳怀旧篇。
雪压茅茨半欲倾，夜阑犹听读书声。苍苔翠竹迷遗址，尚想寒窗对短檠。
日晏炊烟冷屋山，典书籴米奉慈颜。祇今童稚便安养，一饱谁知有许艰。
贤书五上动宸旒，雕鹗横飞正得秋。老去刘蕡终不第，时来校尉几封侯。
词场士气久衰颓，得丧关心日九回。但使圣朝闻鲠论，不妨夫子逊伦魁。
踏遍山崖与水边，要教皇泽下氓编。祇今桐汭民犹活，问讯南昌尉已仙。
羊胜公孙两者间，端人著脚固应难。法曹賸有梅花句，拂袖何妨载月还。
沉酣博塞两防微，男业诗书女治丝。遗训一编昭日月，宗门于此卜兴衰。
双剑齐飞下九渊，更惊白璧堕黄泉。世间何用知非福，独立斜阳意惘然。
论心海内几亲朋，岁晚相依祇弟兄。夜雨对床无复昔，春风回首独伤情。
万旅云屯独鼓行，将军誓死不求生。祇今淮浦耕桑满，胆落胡儿不敢争。
南归更拥碧油幢，指点群儿受虏降。猛志不应同逝水，英名千古镇长江。
铭旌一丈袅寒烟，泪逐西风洒道边。纵使后人能百岁，太平谁识靖康年。
渊源师友邺侯门，赫奕家声汉相孙。冠带仅容游璧水，姓名竟不上慈恩。
蚤岁谋生愧弟昆，一窗容膝眇乾坤。田园岁晚非能事，祇有诗书遗子孙。
年时床下拜庞公，鸡黍留连日正中。客子倦游归计速，伤心先友转头空。
篮舆咿轧不辞贫，乌帽离披当幅巾。一剂冲和疗寒疾，乡间不复见斯人。
药市能推此念诚，一言为重万金轻。特书会有河东柳，为记嘉名埒宋清。
汗衣亭午亚红尘，中有池塘得句人。雅趣终难混尘俗，匆匆归卜太初邻。
市人于利较毫厘，之子能权取与宜。此去穷阎风雨夜，几多愁坐忆年时。
人间盛事古难并，结发相看两寿宁。彤管忽成贤母传，紫霄独耀老人星。
青袍绿发映斑衣，幕府风流彼一时。云驭归欤可无憾，承家犹有宁馨儿。
传柑归遗惹天香，折桂重看膝上郎。贝叶经中空世念，菱花镜里谢宫装。
西湖野树上林花，行乐谁知大尹家。帘幕垂垂人兀坐，金猊香散日西斜。
白莲塘下成新滟，绿柳堤边散密阴。精舍拂云松柏缭，死生何地不娱心。
夫人天赋与神灵，初度祥光烛户庭。归去足知躔次在，九霄还要老人星。
旌旗直指阵云开，文驷雕轩寿母来。万古欢呼和气荡，胡儿不战倒戈回。
九十余龄地上仙，人间五福信兼全。可怜闽部思贤牧，犹恨夫人不百年。
两家济济秀孙枝，九秩巍巍享寿巵。厚福人间无处著，骖鸾一笑上瑶池。
奏篇重彻冕旒前，欲挽银河荡八埏。六计不为当世用，一编空受老人传。规恢汉祚天方启，问讯南昌尉已仙。遇合无人会成数，故山松柏惨寒烟。
大雅如公信不群，书藏万卷笔如神。再从鹗表腾霄汉，直上龙门振羽鳞。莲幕今无居右客，花封旧有去思民。从来姑孰佳山水，可惜题舆失伟人。
薄俗纷纷不再淳，吁嗟公子独振振。从知为善身心乐，不惮分财手足亲。韦布几人勤礼遇，杯盘一笑见天真。苍苍谁谓浑无信，千里名驹已绝尘。
当年垂橐叩天阍，自笑唯余舌尚存。下榻勤君延孺子，加餐愧我异王孙。归欤益轸门阑旧，至止频承笑语温。一日佳城符吉兆，千年福地锁灵根。
妙年故府接英游，盍上周行展壮猷。再命去天仍不远，此心于世澹无求。奏功仅许临岩邑，投老才能贰大州。总为当时人物惜，于公行止一虚舟。
问讯吾邦鹤发翁，惟公遗爱百年中。轻刑竞喜椼杨脱，薄赋谁嗟杼轴空。远卜虽孤桐邑望，贞游还喜葛仙同。从今枌社添尸祝，一念遥应肸蚃通。
历数阴功满巨编，皇天佑善信昭然。金闺密勿身通籍，云路连翩子著鞭。贝叶经中无别想，白莲社里得真筌。忽惊薤露传新唱，愁锁松陵柳泽烟。
季方当日缔华姻，曾款门阑列众宾。一别清台频换岁，重逢上苑正回春。白头自叹形容改，青眼相看笑语真。回首不堪成永诀，西风吹泪堕衣巾。
宝经堂上集儒绅，尚记囊书走下陈。学业如公本天得，笑谈于我最情亲。连床风雨寒窗夜，杯酒湖山上国春。坏壁无由见题字，旧游回首重伤神。
青衫试据忆当年，倾盖欣逢令尹贤。一远朋从忘岁月，相思客路渺山川。政成郡国君何憾，病卧闾阎我自怜。误喜鴈来犹寄字，伤心鹤驾已腾天。
三载毗陵旧长官，棠阴犹锁暮烟寒。红莲幕下筹方运，细柳营中食已宽。家近不妨同昼锦，才难正合整朝冠。如何又作堂堂去，只有新诗付不刊。
妙年笔势已飞扬，便合收功翰墨场。黄甲未容登上第，青衫聊用慰高堂。一同簿领棠犹在，三迳归来菊未荒。下榻忍思畴昔事，送车空忆水云乡。
尚记侨居忆故园，俄闻华屋耸榱椽。连樯大舶回前浦，皓齿清歌出广筵。得丧已齐身外物，安闲自乐性中天。岳庄原上归全处，手种松杉起绿烟。
江头千骑肃传呼，五马东来侍板舆。賸欲平反供母笑，不妨宽大奉君书。凝香堂上荣何限，戏彩图中画不如。底事乘鸾天上去，固教遗恨满乡闾。
祥烟霁日丽重闱，尚记升堂拜母时。楚楚宾朋环绮席，翩翩仙子奉瑶巵。五花天上疏恩宠，九秩人间仰寿祺。盛事只今难仿佛，送车千乘拥灵輀。
桂山山在天台上，秋风吹云列屏障。山中有客芙蓉裳，日日来看桂丛长。老我住在京江湄，光芒夜夜占少微。哀哉死者不可作，薤露忽更招隠词。
庙宇巍峩对古坟，将军英气宛如存。当时改行除民害，历代封功沐宠恩。虎穴云埋山寂寞，蛟溪波冷月黄昏。我来吊古追行乐，驻马花前酹一樽。
自从朝奏一封还，便整归装问故山。剩得清名千载重，何妨晚节十年闲。惯寻夜雪逵溪路，却谢春风汉殿班。国史旧编加简讨，春秋直笔任诗删。
一邑何期获二贤，花开满县总翩翩。赋诗各出新机锦，裕国还饶内府钱。槐竹两行公事办，丝桐三弄政声传。作成和气农家好，多稼如云咏大田。
横江灏气欲欺裘，木落千林水露洲。偶为搜荒投陇亩，因而展省到松楸。神驹已应当年兆，祥笋还为后裔留。寄与老僧勤洒扫，庭前橘绿桂香浮。
夜读书窗未觉贫，朝看万瓦没鱼鳞。飘来灞岸春风絮，泻下瀛洲玉斛尘。笑我冗怀多俗事，羡君清思独凝神。遥怜夜月山阴道，还有扁舟乘兴人。
谁把长竿钓巨鱼，至今蹲石倚空虚。蜂房爱向山崖结，鸟迹疑从海岛居。入座翠岚生昼寂，夹川红树照春余。任公此去三千载，为看芳碑一嘅吁。
金吾不必问行由，此去逍遥物外游。半坞白云藏宿雾，一声横笛下归牛。喜瞻杰阁三生像，藐视丛林四海州。为写濯缨疎拙句，谁言墨迹至今留。
地接丹丘姥岭赊，山盘曲折状如蛇。每因过此瞻双陇，何必从旁置万家。孝弟本根时润泽，诗书种子日萌芽。到来岂但春秋祀，酌水何妨一献花。
翠屋交空结夏阴，征鞍亭午喜登临。披开草棘千重路，洗出冰壶一片心。禅老还寻江浙去，诗家谁作楚梁吟。须知珠玉元无踵，不惜西风惠我音。
谁人洗甲挽天河，玉宇无尘海不波。汉使褰帷将命出，淮民挟纩被恩多。流离岂但身安集，凋瘵亲曾手拊摩。惠利才施催召亟，其如席未及温何。
英妙才华四十年，山林朝市姓名传。何妨万斛横江上，不碍千帆过目前。我肯尾书干木纸，人饶首著祖生鞭。金銮何日商风雅，伴直能呼孟浩然。
立顷谈余袂辄分，乖离数数异朋群。君如天揭行空日，我亦风吹过岭云。不许范张同饭黍，空慙李杜共论文。睽违动涉经年里，棋垒诗坛要策勋。
两年肥水喜相逢，托契门墙今已重。士有祢衡心肯荐，侯如雍齿首先封。更看谋略称筹幄，会见精神坐折冲。败走苻坚兵百万，围棋别墅意从容。
万里长江发自岷，作兴一代有斯人。六经疑难言前解，千古兴亡笔下陈。爱向田间看耜耒，肯留天上掌丝纶。如公到处镌佳句，今日池塘草自春。
还辕天作十分晴，泻出秋光一派清。走笔欲题人到迹，扬鞭不住马嘶声。顷禾晚熟黄云色，篱菊朝含白露英。得似渊明便归去，候门童稚出欢迎。
万古长淮一带流，从来战地不容休。间关千里军前饷，牢落重阳客里秋。怅望白衣来送酒，了无黄菊与簪头。何人早断楼兰首，试解君王宵旰忧。
飞屐来登最上峰，千山拥翠景无穷。遥看云影参差外，静听泉声断续中。今日黄花重九约，何时青眼一尊同。好天风月闲相寄，早晚南来有过鸿。
白石孤云自在闲，红尘一事不相关。寺遮翠霭青萝外，人到落花流水间。欲效锦囊收胜概，惭无玉带镇名山。白莲喜结当年社，未厌朝来暮便还。
曾到龙翔不记年，两峰巍压水中天。潮生潮落青芜外，人去人来白鹭边。四接远游僧万笠，重新旧观屋千椽。东南送目秋无际，隔岸人家问钓船。
鼎彝事业未渠休，鸥鹭寻盟暂与俦。路入芝岩真绝地，客延蓬岛尽名流。不辞一洗陶巾醉，更拟双飞谢屐游。谁赏洪都高阁句，落霞孤鹜唱渔舟。
多君养就大椿年，便腹诗书昼欲眠。绛阙当年名借甚，白云他日迹飘然。千军笔扫人谁敌，九转丹成世莫传。倦眼功名旁袖手，剩看月露出新篇。
独占三秋压众芳，何夸橘绿与橙黄。自从分下月中种，果若飘来天际香。清影不嫌秋露白，新丛偏带晚烟苍。高枝已折郄生手，万斛奇芬贮锦囊。
绿荫千重竹，清流一带溪。子真耕谷口，杨震讲关西。手摘星辰近，名登泰华齐。古来公相业，谁不起锄犂。
胜日游郊外，岚光入眼新。桃花开万树，又是一年人。
山花雨后红，野草风前绿。浩歌归去来，不辱在知足。
不把春光较后先，清香自是压群妍。微酸一点功成日，桃李从他逞少年。
拥盖难遮万脸红，烂然云锦直连空。更看雨过新妆洗，百媚都含一笑中。
半空烟雨有无间，碧玉屏开四面山。我欲紫霄亭上望，吹笙人去几时还。
未把浮沤阅世间，蓬莱一水隔三山。试穷千里登临目，望断青山白鸟还。
枫叶飘林竹隔墙，偏于冷淡逞浓粧。天教不趁繁华月，要是秋来独耐霜。
微风吹雨湿栏干，薄雾笼晴带浅寒。一树红梅墙外发，谁家美丽倩人看。
夜宿溪头十里村，数星渔火照篱门。雁山峭绝经行处，犹带烟霞入梦魂。
缙云通道入皇都，花满京城水满湖。借问今来丞相府，后园人有醉歌无。
祇因寻胜到林泉，四抱回峰万景连。僧过不知山隠寺，客来方见洞开天。浮图照水光相映，古木依崖影倒悬。风露了非人世界，濯缨秋后玉壶天。
七里滩头访子陵，水光山色见生平。欲为臣子定出处，知与君王分重轻。一介草茅真自负，三公轩冕未为荣。我来想像高风在，钓石岩前烟浪生。
华亭百尺跨嶙峋，照眼风光自吐吞。闲数炊烟分聚落，坐收奇观入壶尊。冈峦绕户云生袂，铙柝无声月在轩。更有何人佩黄犊，耕锄已徧落霞村。
怪石倚空碧，传有神仙迹。元放古来游，孝先旧曾历。山前无断碑，往事杳难觅。麻姑去不来，青鸟无消息。
傍晚秋晖静，穿松石路微。山川起幽兴，杖屦款高扉。白首偶成趣，素怀欣未违。故园今草棘，飘泊几时归。
天柱古名山，形势友列岳。神人巢其巅，咳唾半天落。白昼见云旗，清夜闻笙鹤。花源或流红，仙禽犹捣药。长歌不可见，清风洒寥廓。
蓬莱一境最奇哉，门外坑流傍石隈。巨竹不知何日裂，乔松总是昔年栽。石移莫匪神功运，岩筑更无山鬼来。料得众僧行道处，天花馥郁遍苍苔。
九曲烟霞景若何，移舟曲曲泛清波。丹峰绝顶笼花木，碧洞当门挂薜萝。仙迳鹤翻松露下，古潭龙蛰水云多。紫阳去后闲风月，独向平林倚櫂歌。
缟衣湖上月明天，雪影飘飘意欲仙。世网从来禁不得，高飞冲破晚秋烟。
美人在空谷，抱志苦贞洁。不学桃李颜，甘在枯朽列。素衣飘白云，玉佩缀明月。肌肤炯凝脂，容色眩春雪。临风一笑粲，皓齿何莹澈。破镜忽上天，寒影浸瑶阙。少时看玉立，相视已华发。人陈花自新，花巧人更拙。勿言花不耐，人竟被花阅。付之一尊酒，调以三寸舌。
海上扶桑散晓晖，荷衣共喜换蓑衣。浮云天外弄浓淡，好趁轻阴未雨归。
一窍虚灵异谷神，达聪何事在红尘。人间莫道无闻处，天听从今自我民。
之径萦纡略彴横，松风和作步虚声。泉流碧玉千年润，山作灵丹九转成。琼馆向曾迎帝辇，冰衔今尚带朝缨。若非悯世天留与，那得华胥梦也清。
双柱苍寒倚碧天，六鳌驾海涌层巅。东风吹瀑成飞雨，知是潜蛟起昼眠。
九锁峰尖不隔霄，翠蛟飞舞挟扶摇。气涵秦岭千秋雪，声撼钱塘八月潮。顿使形魂生羽翼，安知人世有尘嚣。此行似了仙槎梦，惟恨来贤不可招。
危石参差上霄汉，中涵万壑冰玉清。与谁流出洗尘滓，遗我一林风雨声。
石窦鸣泉自招隠，故邀风月到林扃。我今欲去尚回首，多少人来不肯听。
东风吹雨雨吹花，洗却阴沉放月华。俗眼总嫌梅太白，嫦娥勾引莫云遮。云浓更欲催诗句，风急花飞留不住。使君唤客早评章，趁渠未点苍苔路。夜阑留月迟春酌，生怕楼头吹画角。更推银蜡上寒梢，冷艳烧春春未觉。烛光炯炯花冥冥，花前醉倒唤不醒。南枝自与北枝语，今夜诗工眼倍清。
林扉日日为谁开，底用潜驱俗驾回。路有险夷休跌荡，山无今古只崔嵬。千章佳木凌云上，万壑清流涌月来。寄语游人莫遄迈，世间何处不尘埃。
又踏君山路，来驱陌上尘。江仍旧时面，我是去年人。爱听松声古，休催柳色新。片云衔落日，梅与月争春。
殷勤此别几时还，结足应须岩洞间。卒岁在家贫亦好，何人似我老来闲。九天使者邀归艇，五岳丈人分半山。已是南回行脚了，归休稳坐听潺湲。
碧云红树万山秋，蹑蹬攀萝径转幽。斜日荒荒岩际下，细泉浅浅寺前流。萧梁赐额名犹在，石塔藏碑字尚留。千载废兴真梦幻，青灯夜雨思悠悠。
去时不敢留姓名，一身万里鸿毛轻。征鞭不返长淮水，正恐来者愁此行。吁嗟此行良独难，出门儿女更辛酸。平生崛强身是胆，自许虎口能生还。犬羊异种犹人类，惟有肝胆倾相示。此语历历端不诬，毕竟言之无二意。从前鸥鹭奋不飞，机心一动成惊疑。愿言嘻嗑噉儿齿，直到齿落儿不知。
老龙倦雷霆，奔山化为石。惟有鼻不枯，尚留云雨迹。
我翁本诗仙，游戏沧海上。引手掣鲸鲵，失脚堕尘网。身穷道则腴，年高气弥壮。平生无长物，饮尽千斛酿。传家古锦囊，自作金玉想。篇章久零落，人间眇余响。搜求二十年，痛泪湿黄壤。君家图书府，墨色照青嶂。我翁有遗迹，数纸古田样。髣髴钟王体，吟句更豪放。把玩竹林间，寒风凛凄惨。昂昂野鹤姿，愧无中散状。儿孤襁褓中，家风随扫荡。于兹见笔法，可想翁无恙。幽居寂寞乡，风月共来往。众丑成独妍，群瘖怪孤唱。一生既蹉跎，人琴遂俱丧。托君名不朽，斯文岂天相。旧作忽新传，识者动慨赏。嗟予忝厥嗣，朝夕愧俯仰。敢坠显扬思，幽光发草莽。假此见诸公，丐铭松柏圹。君其启惠心，慰彼九泉望。
半夜群动息，五更百梦残。天鸡啼一声，万枕不遑安。一日一百刻，能得几刻闲。当其闲睡时，作梦更多端。穷者梦富贵，达者梦神仙。梦中亦役役，人生良鲜欢。
朔风凛高秋，黑雾翳白日。汉兵来伐胡，饮马长城窟。古来长城窟，中有战士骨。骨久化为泉，马来吃不得。闻说华山阳，水甘春草长。
雪为纬，玉为经。一织三涤手，织成一片冰。清如夷齐，可以为衣。陟彼西山，于以采薇。
妾本秦氏女，今春嫁王郎。夫家重蚕事，出采陌上桑。低枝采易残，高枝手难扳。踏踏竹梯登树杪，心思蚕多苦叶少。举头桑枝挂鬓唇，转身桑枝勾破裙。辛苦事蚕桑，实为良家人。使君奚所为，见妾驻车轮。使君口有言，罗敷耳无闻。蚕饥蚕饥，采叶急归。
朱门金叵罗，九酝葡萄春。酌贵不酌贱，酌富不酌贫。君家破茅屋，飘摇河水滨。中有一樽渌，醉尽天下人。
江山阻且长，矫首乡关隔。空闺泣幼妇，顦顇失颜色。隠闵鹳鸣篇，寄彼西飞翼。剥封览情素，既喜复凄恻。别时梅始花，伤今食梅实。览古帝王州，结交游侠窟。千金沽美酒，一饮连十日。春风吹酒醒，始知身是客。杜宇啼一声，行人泪横臆。衣破谁与纫，发垢孰与栉。勿谓游子心，而不念家室。新交握臂行，肝胆犹楚越。丑妇隔江山，千里情弗绝。慇懃挥报章，归计何时决。今夕知何夕，覩此纤纤月。此月再圆时，门前候归辙。
北风朝暮寒，园林日萧条。自非松柏姿，何叶不飘摇。儒衣历多难，陋巷困箪瓢。无地可躬耕，无才仕王朝。一饥驱我来，骑馿吟灞桥。通名丞相府，数月不见招。欲登五侯门，非皓齿细腰。索米长安街，满口读诗骚。时人试静听，霜枝啭寒蜩。倘可悦人耳，安望如箫韶。
吴山青未了，桐江绿相迎。扁舟问何之，往访岩子陵。高风凛千古，卧蹴万乘主。富贵直浮云，羊裘钓烟雨。
苍生积衅久，天欲尽杀之。干戈杀不尽，继以大旱饥。田野委饿莩，道路纷流离。众人识天意，不敢加扶持。公怀佛子性，逆天救民命。擅移太仓粟，众拂生尘甑。全活十万家，九州咏仁政。逆天天弗怒，鬼神胡不恕。白玉尚指瑕，青蝇工点素。秋风动莼鲈，公亦思归去。问公归去兮，苍生谁怙恃。
兹楼非我有，久居如主人。虽无往来客，青山当佳宾。君看楼下路，三尺软红尘。失脚踏此尘，汩没多终身。
客行河水东，客行河水西。客行河水南，客行河水北。行行无已时，朱颜变老色。至人栖一方，庭户罗八极。保心如止水，不受万物役。有道肥其躯，故能适所息。
自鬻非奇货，强鸣非好声。法当老山林，松根断茯苓。朅来长安道，霜鬓迫衰龄。穷吟无知音，祇觉太瘦生。公诗妙一世，风雅见根蔕。比兴千万篇，已作不朽计。穷达虽不同，嗜好迺相似。
南山色射窗，北山光照户。道人处其中，冰玉为肺腑。兹山自开辟，荒翳几年所。一朝得主人，荆榛化庭宇。手披风月藏，目极烟霞趣。居然获奇观，人境贺相遇。道人诗更高，不作蔬笋语。朝对北山吟，暮对南山赋。闻说玉堂仙，击节赏佳句。
天地一大窑，阳炭烹六月。万物此陶镕，人何怨炎热。君看百谷秋，亦自暑中结。田水沸如汤，背汗湿如泼。农夫方夏耘，安坐吾敢食。
左手遮赤日，右手招清风。挥汗不能已，扇笠竞要功。南山龙吐云，腾腾满虚空。一雨变清凉，万物随疏通。向人无德色，大哉造化工。
大渴遇甘井，汲多井欲竭。入喉化为汗，不救胸中热。吾闻三危露，迥与众水别。其色莹琉璃，其冷胜冰雪。安得一杯来，为我解此渴。
吾家老茅屋，破漏尚可住。门前五巨樟，枝叶龙蛇舞。半空隔天日，六月不知暑。西照坐东偏，南薰开北户。胡为舍是居，受此炮炙苦。
天嗔吾面白，晒作铁色深。天能黑我面，岂能黑我心。我心有冰雪，不受暑气侵。推去北窗枕，思鼓南风琴。千古叫虞舜，遗我以好音。
寄迹小园中，自笑客异乡。东家送槟榔，西家送槟榔。咀嚼唇齿赤，亦能醉我肠。南人敬爱客，以此当茶汤。慇懃谢其来，此意不可忘。
寄迹小园中，岂不胜旅舍。俗事无交加，客身自闲暇。邻家有酒沽，杯盘亦可借。吟侣适相过，新诗堪脍炙。足以慰我怀，留连日至夜。
寄迹小园中，数椽亦潇洒。主人既相知，此地可久假。县官送月粮，邻翁供菜把。咫尺是屠门，亦有卖鲜者。里巷通往来，欲结鸡豚社。
寄迹小园中，余春接初夏。问木木成阴，问花花已谢。黄鹂出幽谷，杜鹃叫长夜。把酒酌园婆，远客此税驾。有时吟声高，鬼神莫惊怕。
寄迹小园中，一心安淡薄。每坐竹间亭，不知近城郭。昨日看花开，今日见花落。静中观物化，妙处在一觉。委身以顺命，无忧亦无乐。
寄迹小园中，第一薪水便。逐一炊黄粱，兼得鱼虾贱。饱饭日无营，遮眼有书卷。时逢好客来，应接不知倦。最苦风雨时，有人招夜宴。
寄迹小园中，新晴风日丽。好鸟竹间鸣，野鹤空中唳。悠然动诗兴，行吟抚松桂。久客若忘归，此身笑匏系。五月倘未行，尚及食丹荔。
寄迹小园中，颇欲閟形影。谁为饶舌者，太守忽相请。开心论时务，细语及诗境。坐中有蛮客，狂言事驰骋。明日酒醒来，熟思令人瘿。
寄迹小园中，忽有乌衣至。手中执圆封，州府特遣馈。罗列满吾前，礼数颇周致。四隣来聚观，若有流涎意。呼童急开樽，四隣同一醉。
寄迹小园中，倒指五十日。既得故人书，南游吾事毕。再拜谢主翁，奉还此一室。云萍聚复散，欲住住不得。折柳当马鞭，明朝有行色。
良玉假雕琢，好诗费吟哦。诗句果如玉，沈谢不足多。玉声贵清越，玉色爱纯粹。作诗亦如之，要在工夫至。辨玉先辨石，论诗先论格。诗家体固多，文章有正脉。细观玉轩吟，一生良苦心。雕琢复雕琢，片玉万黄金。
吾儿来侍侧，供我一秋兰。萧然出尘姿，能禁风露寒。移根自岩壑，归我几案间。养之以水石，副之以小山。俨如对益友，朝夕共盘桓。清香可呼吸，薰我老肺肝。不过十数根，当作九畹看。
世变日以薄，无从见雍熙。闭门读古书，聊以道自怡。桃李春盎盎，风雨秋凄凄。于春何足喜，于秋何用悲。人生一世间，所忌立志卑。终身有不遇，千载皆明时。我生无所解，肥遯沧海沂。一朝遇名胜，朽腐生光辉。歛衽赞明德，非公谁与归。
出门欲求仁，取友必胜己。寥寥云海乡，所幸有君尔。胸蟠三万卷，智先三十里。相与定诗盟，谁能执牛耳。
长身如病鹤，吟苦如蟋蟀。顾此顦顇姿，痴生年八秩。举世皆好竽，老夫方鼓瑟。梅花莫笑人，茅簷炙朝日。
老夫脚病疮，闭门作僧夏。麦面不疗饥，冬衣犹未卸。喜读吴融诗，穷愁退三舍。无因暗投璧，有味倒餐蔗。冥搜琢肺肝，苦吟忘昼夜。工夫到深处，非王亦非霸。
吾友严华谷，实为君里人。多年入诗社，锦囊贮清新。昨者袁蒙斋，招为入幙宾。千里有遇合，隔墙不见亲。君归访其家，说我老病身。别有千万意，付之六六鳞。
诗文虽两途，理义归乎一。风骚凡几变，晚唐诸子出。本朝师古学，六经为世用。诸公相羽翼，文章还正统。晦翁讲道余，高吟复超绝。巽岩许其诗，凤凰飞处别。
君家名父子，为晦翁嫡传。尝见黄勉斋，极口称其贤。师友相琢磨，南轩惜无年。翁之为汝翁，文字相周旋。溟渤深见底，泰华高及天。宏斋有凤髓，可续欲断弦。
平生不识字，把笔学吟诗。旧说韦苏州，于余今见之。每遭饥寒厄，出吐辛酸辞。候虫鸣屋壁，风蝉啭枯枝。但有可怜声，入耳终无奇。宏斋误题品，恐贻识者讥。
高者为山，坳者为壑。为烟为云，渺渺漠漠。水鸟树林，人家聚落。骑者何之，舟者未泊。三尺纸上，万象交错。天机自然，神惊鬼愕。呜呼，此吾故人野塘苏元龙之墨迹。中有石屏老泪痕，又与野塘添一笔。
凤箫鼍鼓龙须笛，夜宴华堂醉春色。艳歌妙舞荡人心，但有欢娱别无益。何如村落卷桐吹，能使时人知稼穑。村南村北声相续，青郊雨后耕黄犊。一声催得大麦黄，一声唤得新秧绿。人言此角只儿戏，孰识古人吹角意。田家作劳多怨咨，故假声音召和气。吹此角，起东作。吹此角，田家乐。此角上与邹子之律同宫商，合钟吕。形甚朴，声甚古，一吹寒谷生禾黍。
灵壁一峰天下奇，体势雄伟身巍巍，巨灵怒拗天柱掷。平地苍龙骧首尾，两片黑云腰夹之。声如青铜色碧玉，秀润四时岚翠湿。乾坤所宝落世间，鬼神上诉天公泣。谓有非常人，致此非常物。可磨斫贼剑，可倚击奸笏。可祝不老年，可比至刚德。自从突兀在眼前，溪山日夜生颜色。君不见杭州风流白使君，雅爱天竺双云根。又不见奇章公家太湖碧，高下品题分甲乙。二公名与石不磨，今到方岩有灵壁。我来欲作灵壁歌，击石一唱三摩挲。秋风萧萧淮水波，中分南北横干戈。胡尘埋没汉山河，泗滨灵壁今如何。安得此石来岩阿，鬰然盘礴中原气，对此令人感慨多。
在昔商山传四皓，又闻香山图九老。异乡异姓适同时，争如章泉一家兄弟登耆颐。章泉之上两山下，有地可宫田可稼。伯也早休官，季也相约归林泉。名动京口耕谷口，山中有诗天下传。一生得闲兼得寿，皓首庞眉世稀有。竹隠先生八十三，定庵居士七十九。客从远方来，亦是六十叟。手把一枝梅，奉劝两翁酒。问公何以致遐龄，请翁细说吾细听。不烧丹，不学仙。五行有常数，天所禀赋焉。人生一气统四体，众人斲丧吾能全。要知养生无他术，日多吃饭夜独眠。承翁见教谢翁去，两翁慇懃留我住，是夜醉眠苔竹轩。梦见山灵向我言，翁之所说皆不然。两翁盛德合乎天，天与遐龄五百年。
京口画楼三百所，第一新楼名喜雨。大鹏展翼到中天，化作簷楹不飞去。一日登临天下奇，华灯照夜万琉璃。上与星辰共罗列，下映十里莲花池。泰山为曲海为酿，手挈五湖为瓮盎。银糟香沸碧瑶春，歌舞当垆多丽人。使君歌了人皆饮，更赏谷中花似锦。五兵不用用酒兵，折冲樽俎边尘寝。兹楼屹作东南美，孰识黄堂命名意。特将此酒噀为霖，四海九州同一醉。
北风吹岁暮，空闺独栖止。夙兴泪盈掬，夕息梦千里。妾生胡不仁，失身从浪子。嚼蘗苦我心，餐冰噤我齿。离异何足愁，险涩可胜纪。寄书西飞鴈，反复话终始。
鼠璞窃美名，冠玉假外观。良人夸意气，下妾愁岁晏。念君始行迈，雪岭梅初粲。春风桃已红，光阴等飞弹。相思果如何，金环宽玉腕。昔为连理枝，今作抟沙散。惜哉牛与女，脉脉阻河汉。特栖良独难，守坚祇自赞。双剑几时合，寄声问华焕。勿听五羊歌，富贵忘贫贱。
寻常被酒时，归到急投枕。为爱次山文，今夜醉忘寝。伟哉浯溪碑，千载气凛凛。舂陵贼退篇，少陵犹歛衽。文章自一家，其意则古甚。大羹遗五味，纯素薄文锦。聱牙不同俗，斯人异所禀。君君望尧舜，人人欲仓廪。古道不可行，时对窊樽饮。
呜呼杜少陵，醉卧春江涨。文章万丈光，不随枯骨葬。平生稷契心，致君尧舜上。时兮弗我与，屹然抱微尚。干戈奔走踪，道路饥寒状。草中辨君臣，笔端诛将相。高吟比兴体，力救风雅丧。如史数十篇，才气一何壮。到今五百年，知公尚无恙。麒麟守高阡，貂蝉入画像。一死不几时，声迹两尘莽。何如耒阳江头三尺荒草坟，名如日月光天壤。
穷居少生涯，养子如种谷。寸苗方在手，想像秋禾熟。吾儿天所惠，骨相颇丰硕。娟娟怀抱中，一岁至周日。愿汝无灾害，长大庶可必。十岁聪明开，二十蚤奋发。胸蟠三万卷，手握五色笔。策勋文字场，致君以儒术。不然学孙吴，纵横万人敌。为国取中原，辟地玄冥北。他年汝成就，料我头已白。光华照老眼，甘旨不可缺。为子必纯孝，为人必正直。以我期望心，一日必一祝。勿为痴小儿，茫然无所识。胎教尚有闻，斯言岂无益。
浔阳江头秋月明，黄芦叶底秋风声。银龙行酒送归客，丈夫不为儿女情。隔船琵琶自愁思，何预江州司马事。为渠感激作歌行，一写六百六十字。白乐天，白乐天，平生多为达者语，到此胡为不释然。弗堪谪宦便归去，庐山政接柴桑路。不寻黄菊伴渊明，忍泣青衫对商妇。
何人笔端有许力，卷来一片潇湘碧。摩挲老眼看不真，怪见层波涌虚壁。天庆观中双黑龙，物色虽殊妙处同。能将此水畜彼龙，方知画手有神通。龙兮水兮终会遇，天下苍生待霖雨。
南云漂渺连苍穹，七十二峰朝祝融。凌空栋宇赤帝宅，修廊翼翼生寒风。朝家遣使严祀典，御香当殿开宸封。愿四海，扶九重，干戈永息年屡丰。五岳惟今见南岳，北望乾坤双泪落。
君作来宾宰，听我说来宾。蛮俗无王化，当为行化人。有民无租赋，租赋出商旅。逐利遭重征，商旅亦良苦。能放一分宽，可减十分怨。不爱资囊橐，但爱了支遣。民穷頼抚摩，官贫俸不多。但得百姓安，俸薄其柰何。勿谓朝廷远，官职易迁转。律己贵廉勤，御事要明断。自县辟为州，指日为太守。须知早归来，瘴乡不可久。
一室虚生白，中作满月形。山中三万户，玉斧新修成。时人指为月，云卧亦强名。似月有圆相，不西沉东升。浮云不能蔽，又无亏与盈。是为大圆镜，由师心地明。一圆走无碍，光芒照八纮。可以破诸暗，可以续祖灯。明透双峰顶，辉映慧云亭。此镜实无台，请师问老能。
千山万山闽中路，六尺枯藤两芒屦。去岁梅花迎我来，今岁梅花送我去。梅花岂解管送迎，白发胡为又南征。天荒地老终无情，归去归兮老石屏。
燕居适所息，非怀傲世心。白云自舒卷，青山无古今。中有动静机，杳眇谐素襟。以时为出处，怀人抚瑶琴。平生披短褐，时来或华簪。世论倘不合，矢口不如瘖。避影长松下，洗耳清溪浔。慎勿出云外，黄尘三尺深。
忆昨游桂林，岩洞甲天下。奇奇怪怪生，妙不可模写。玉华东西岩，具体而微者。神功巧穿凿，石壁生孔罅。玲珑透风月，宜冬复宜夏。中有补陀僊，坐断此潇洒。空山茅苇区，无地可税驾。举目忽此逢，心骇见希诧。题诗媿不能，行人亦无暇。
仆本山野人，渔樵共居处。小年学父诗，用心亦良苦。搜索空虚腹，缀缉艰辛语。糊口走四方，白头无伴侣。前年得严粲，今年得严羽。我自得二严，牛铎谐钟吕。粲也苦吟身，束之以簪组。遍参百家体，终乃师杜甫。羽也天姿高，不肯事科举。风雅与骚些，历历在肺腑。持论伤太高，与世或龃龉。长歌激古风，自立一门户。二严我所敬，二严亦我与。我老归故山，残年能几许。平生五百篇，无人为之主。零落天地间，未必是尘土。再拜祝二严，为我收拾取。
七十老翁头雪白，落在江湖卖诗册。平生知己管夷吾，得为万贡堂前客。嘲吟有罪遭天厄，谋归未办资身策。鸡林莫有买诗人，明日烦公问蕃舶。
老病懒作书，行藏诗上见。一心不相忘，千里如对面。我已八十翁，此身宁久绊。诸君才杰出，玉石自有辩。随才供任使，小大皆众选。明君用良弼，治道方一变。与之致太平，朝廷还旧观。老夫眼尚明，细把诸君看。试将草草书，用写区区愿。一愿善调燮，二愿强加饭。三愿保太平，官职日九转。
鹊噪令人喜，鸦噪令人憎。人心自分别，吉凶属禽声。舜时有凤鸣，文王时亦鸣。汉时凤亦鸣，六朝时亦鸣。凤鸣有吉凶，人不子细听。
纨扇六月时，似妾君恩重。避暑南薰殿，清风随扇动。妾时侍君王，常得沾余凉。秋风飒庭树，团团无用处。妾亦宠顾衰，栖栖度朝暮。扇为无情物，用舍不知恤。妾有深宫怨，无情不如扇。
郎船江下泊，妾家楼上住。朝朝暮暮间，上下两相顾。相顾不相亲，风波愁杀人。
采薇人固高，饮露蝉遂清。谋兹一粒粟，举世共营营。营营亦多涂，中有亏与盈。陋巷一箪食，朱门九鼎烹。穷达各有命，繄谁主权衡。吾生未可必，秋风白发生。
蛛网羃虚簷，一饱罗群飞。寒蚕啮枯桑，一身终茧丝。物物巧生理，我生拙奚为。貂裘日以弊，石田岁长饥。一贫已到骨，一气傥未衰。举目送飞鸿，悠悠知我谁。
夜雨挟西风，摵摵撼庭树。浮生堪几秋，青鬓忽已素。铅刀刲九牛，策蹇望长路。所操莽无奇，自好徒自误。改弦调新声，履道易故步。收功在桑榆，其敢怨迟莫。
红紫委路尘，绿树有嘉色。刳心晚闻道，玩物若有得。青春坐销歇，方兹见真实。人生到中年，胡不保明德。秋风堕庭梧，栖凤去无迹。矫首碧云端，一语三叹息。
灵凤鸣朝阳，神龙不泥蟠。时兮不可为，昌父乃在山。思君二十年，见君良独难。时于邸报上，屡见得祠官。祠官禄不多，一贫其柰何。采芝亦可食，当作采芝歌。近者李侍郎，直言遭逐去。人皆笑其疎，君独有诗句。君为山中人，世事安得闻。入山恐未深，更入几重云。
有客游濠梁，频酌淮河水。东南水多咸，不如此水美。春风吹绿波，鬰鬰中原气。莫向北岸汲，中有英雄泪。
穷人不谋欢，元夜如常时。晴雨均寂寞，蚤与一睡期。朱门粲灯火，歌舞临酒池。酒阑欢不足，九街恣游嬉。前呵惊市人，箫鼓逐后随。片云头上黑，翻得失意归。
群山势如奔，欲渡长江去。孤峰拔地起，毅然能遏住。屹立大江干，仍能障狂澜。人不知此山，有功天地间。
夜听枫桥钟，晓汲松江水。客行信匆匆，少住亦可喜。且食鳜鱼肥，莫问鲈鱼美。
垂虹五百步，太湖三万顷。除却岳阳楼，天下无此景。范蠡挟西施，功名付烟艇。
秋风吹客衣，归兴浩难写。寒林噪晚鸦，红日堕平野。篙师解人意，檥棹酒旗下。
扁舟乃官差，舟子吾语汝。汝为我作劳，吾亦不汝负。好向上塘行，莫过荷叶浦。
采芝商山秦四皓，象戏橘中为四老。我疑此画即其人，有时以酒陶天真。丹青不知谁好手，作此饮态妙入神。摩挲半世江湖眼，古锦轴中舒复卷。细将物色辨人物，迺是晋时刘毕与陶阮。一琴无弦横膝上，一琴团团明月样。一人持杓坐瓮边，一人手携文一编，是中必写酒德篇。诸君伤时强自遣，曲生风味况不浅。五胡妖气蔽神州，誓江不救中原乱。新亭举目愁山河，万事何如一樽满。一杯一杯醉复醉，天地陶陶尽和气。道术相忘礼法疎，形骸懒散无机事。此画流传知几载，生绡剥落精神在。何人为我更作杜陵饮中八仙歌，将与冰壶主人为此对。
故人昔住金华峰，面带双溪秋水容。故人今住伏龙山，陈陶故圃茅三间。千载清风徐孺子，门前共此一湖水。百花洲上万垂杨，白鸥群里歌沧浪。故人心事孺子高，故人诗句今陈陶。短衣饭牛不逢尧，何如绣鞍上著锦宫袍。瓦盆对客酌松醪，何如紫霞觞泛碧葡萄。豆萁然火度寒宵，何如玉堂夜照金莲膏。吟成秃笔写芭蕉，何如沉香亭北醉挥毫。再三问君君不对，目送飞鸿楚天外。细读山中招隠篇，超然意与烟霞会。照影湖边双鬓皓，此计知之悔不早。三椽可办愿卜隣，荷锸相随种瑶草。
晓风吹断花稍雨，青山白云无唾处。岚光滴翠湿人衣，踏碎琼瑶溪上步。人家远近屋参差，半成图画半成诗。若使山中无杜宇，登山临水定忘归。
天星堕地化为石，老佛占作青莲宫。东来海若献秋水，琼以碧波千万重。云根直下数百丈，时吐光燄惊鱼龙。凤凰群飞拥其后，对面庐阜之诸峰。阴晴风雨多态度，日日举目看不同。高髯能诗复能画，自说此景难形容。且好收拾藏胸中，养成笔力可扛鼎，然后一发妙夺造化功。高髯高髯须貌取，万物升沉元有数。吾闻此石三千年，复化为星上天去。
春秧夏苗秋遂获，官赋私逋都了却。鸡豚社酒赛丰年，醉唱村歌舞村乐。鼓笛有声无曲谱，布衫颠倒傞傞舞。欲识太平真气象，试看此画有佳趣。管弦声按宫商发，细转柳腰花十八。罗帏绣幙拂香风，九酝葡萄金盏滑。王孙公子巧欢娱，勿将富贵笑田夫。非渠耕稼饱君腹，问有黄金可乐无。
禁城鸡唱金门开，起居舍人携疏来。榻前一奏一万字，历历写出忠义怀。顿首惶恐臣昧死，越录敢言天下事。百年河洛行胡朔，恨满东南天一角。夷甫诸人责未酬，志士愁眠剑锋落。天意未回事难举，乡来一试成千误。犬羊频岁自相屠，盛衰大抵由天数。昨臣衔命出疆时，自期有去必无归。屈膝穹庐当愤死，天相孤忠半道回。金山之下长江水，击檝中流书壮志。东风吹上妙高台，畧望江淮见形势。形势从来祇如此，几年待得天时至。朝廷为计保万全，往往忘却前朝耻。臣今未暇论规恢，胡虏已亡何虑哉。中原旷地无人管，政恐英雄生草莱。北方苦饥民骨立，万一东来窃吾粟。边头诸州无铁壁，借问谁能备仓卒。请朝廷厉精兵，择良将。办多多，策上上。更选人材，老练通达。分守要冲，讲明方畧。一贤可作万里城，一人可当百万兵。坐令国势九鼎重，所頼君心一点明。长牋奏彻龙颜悦，继言臣愚进此说。言虽甚鄙用甚切，宸断必行天下福，勿谓儒生论迂阔。臣之肝胆与人别，读书岂为文章设。王师若出定中原，玉堂敢草平羌策。
竹弓鸣，鴈鸭惊。飞来别浦无人境，春风不摇杨柳影。长颈纷纷占作家，半游波面半眠沙。或行或立或如舞，或只或双或群聚。饮啄浮沉多态度，物情闲暇世忘机。分明一片太古时，巧伪不作民熙熙。
鄂州州前山顶头，上有缥缈百尺楼。大开窗户纳宇宙，高插栏干侵斗牛。我疑脚踏苍龙背，下瞰八方无内外。江渚鳞差十万家，淮楚荆湖一都会。西风吹尽庾公尘，秋影涵空动碧云。欲识古今兴废事，细看文简李公文。
云巢示我良马图，一骑欲水一骑刍。竹批双耳目摇电，毛色纯一骨相殊。何人貌此真权奇，笔端疑有渥洼池。驽骀当用骅骝老，赢得画图人看好。盆中饮，槽中秣，无用霜蹄空立铁。何如渴饮长城濠上波，饥则饱吃天山禾。振首长鸣载猛士，龙荒踏碎犬羊窠。
生绢六幅淡墨图，伊人笔端有造化。骅骝汗血捉电光，牯牸倦耕眠草下。陂塘漠漠烟雨后，出水群鱼戏潇洒。细看物物有生意，不比寻常能画者。请君就此三景中，挥毫添我作渔翁。岸头孤石持竿坐，白鹭同居蒲苇丛。有时寻诗出游衍，款段徐行山路远。奚奴逐后背锦囊，木杪斜阳鸦噪晚。有时蓑笠过田间，农妇农夫相往还。手放鉏犂吹短笛，日暮青郊黄犊闲。王孙贵人不识此，此是吾侬佳绝处。挂君图画读吾诗，令人懒踏长安路。
朝来栏槛倚晴空，暮来烟雨迷飞鸿。白衣苍狗易改变，淡粧浓抹难形容。芦洲渺渺去无极，数点断山横远碧。樊山诸峰立一壁，非烟非雾笼秋色。须臾黑云如泼墨，欲雨不雨不可得。须臾云开见落日，忽展一机云锦出。一态未了一态生，愈变愈奇人莫测。使君把酒索我诗，索诗不得呼画师。要知作诗如作画，人力岂能穷造化。
河阳种桃彭泽柳，岁岁春风夸不朽。何如君种一池莲，开向五月六月天。红粧当暑清无汗，绿叶染风香不断。坐令百里尽清凉，天乃赠君云锦段。此花不可无此堂，主人姓字同芬芳。更看堂后参差竹，醉倚炎空舞寒绿。
道人幽吟岩壑底，伴晓猿啼秋鹤唳。自陶情性乐天真，一心不作求名计。一朝邂逅杨东山，诗声扬扬满世间。东山才与诚斋敌，手腕中有万斛力。为君翻九渊，探君骊龙珠。为君擘沧海，钩上珊瑚枝。丰城地下掘起龙泉太阿双宝剑，南山雾里窥见隠豹文章皮。是宝欲藏藏不得，总被东山手拈出。道人从此诗价高，石廪祝融争崒嵂。君不见弥明石鼎联句诗，千载托名韩退之。
竹隠种竹知几年，千竿万竿长拂天。群飞不敢下栖止，常有清风凛凛然。丹穴飞来两雏凤，凤来此竹为之重。牙签玉轴带芸香，家藏万卷为渠用。人间豚犬不足多，我来为作徐卿二子歌。手传竹隠文章印，看取他日官职高嵯峨。
报恩千楹归一炬，佛也不能逃劫数。宝坊化作瓦砾场，堪笑月庭来又去。率翁修造凤楼手，第一能将无作有。神工作舍鬼筑墙，鞭笞木石能飞走。风斤月斧日纷然，行看华屋突兀在眼前。好留一室馆狂客，早晚来参文字禅。
春蚕成丝复成绢，养得夏蚕重剥茧。绢未脱轴拟输官，丝未落车图赎典。一春一夏为蚕忙，织妇布衣仍布裳。有布得著犹自可，今年无麻愁杀我。
武昌江头人送别，杨柳秋来不堪折。汉阳门外望南楼，昨日不知今日愁。英雄握手新相识，人情正好成南北。酒阑人散最关情，一鴈西飞楚天碧。
去年汝来巢我屋，梁间污泥高一尺。啄腥抛秽不汝厌，生长群雏我护惜。家贫惠爱不及人，自谓于汝独有力。不望汝如灵蛇衔宝珠，雀献金环来报德。春风期汝一相顾，对语茅簷慰岑寂。如何今年来，于我绝踪迹。一贪帘幕画堂间，便视吾庐为弃物。
学如刘子政，不使校书天禄阁。文如李太白，不使待诏金銮殿。倚楼终日看庐山，赢得虚名闻九县。才忌太高，心忌太清。平平稳稳，为公为卿。骐骥可覊，乃归帝闲。麟凤莫驯，为瑞人间。人间为瑞徒能好，骐骥可覊终远到。岁寒心事几人知，手把梅花供一笑。
姑苏道士天酒星，醉笔写出双龙形。墨迹从横夺造化，蜿蜒满壁令人惊。一龙翻身出云表，口吞八极沧溟小。手弄宝珠珠欲飞，握入掌中拳五爪。一龙排山山为开，头角与石争崔嵬。波涛怒起接云气，不向九霄行雨来。万物焦枯天作旱，两雄壁隠宁非懒。真龙不用只画图，猛拍栏干寄三叹。
渔父饮，不须钱。柳枝斜贯锦鳞鲜，换酒却归船。
渔父醉，钓竿闲。柳下呼儿牢系船，高眠风月天。
红叶无人扫，黄花独自妍。听谈天下事，愁到酒樽前。水阔终非海，楼高不到天。昔人已怀古，况复后千年。
酒醒愁难醒，春归客未归。鶑啼花雨歇，燕立柳风微。世路多殊辙，人生贵识机。低头饱一粟，仰首愧云飞。
焚香拜元日，受岁客他州。白发难遮老，新年讳说愁。无人能访戴，有地足依刘。桃李争春事，梅花笑未休。
市近人声杂，窗明雨色开。异乡轻度节，同邸重传杯。不碍狂夫醉，知无贺客来。故园归未得，茅屋想苍苔。
门巷规模古，田园气味长。小桃红破萼，大麦绿衔芒。稚犬迎来客，归牛带夕阳。儒衣愧飘泊，相就说农桑。
荆楚一都会，潇湘八景图。试呼沙鸟问，曾识古人无。痛哭贾太傅，行吟屈大夫。汀洲芳草歇，转使客情孤。
长沙沙上寺，突兀古楼台。四面水光合，一边山影来。静分僧榻坐，晚趁钓船回。明日重相约，前村访早梅。
古镇更为县，封疆半是山。赋繁官吏窘，土瘠稻粱悭。流水心何急，高山意自闲。春风细吹拂，桃李满民间。
一笠戴春雨，愁来不可遮。清明思上冢，昨夜梦还家。归兴随流水，伤心对落花。晋原松下泪，沾洒楚天涯。
醉卧长安市，思归东海涯。瓶余残腊酒，梅老隔年花。日与愁为地，时凭梦到家。乡书三两纸，一读一咨嗟。
雪化晴簷雨，炉烘冻壁春。穷犹恋诗酒，懒不正衣巾。寂寞安吾分，奔驰失我真。枯桐就煨烬，容有赏音人。
岁事朝朝迫，家书字字愁。频沽深巷酒，独倚异乡楼。诗骨梅花瘦，归心江水流。狂谋渺无际，忍看大刀头。
好山看不了，遂借上方眠。酒渴倾花露，诗清泻涧泉。生无适俗韵，老欲结僧缘。睡觉钟声晓，窗腾柏子烟。
清境无尘杂，覊怀向此开。主人有风度，和我不尘埃。倚竹评诗句，拈花泛酒杯。出门见明月，客去又招回。
登临舒老眼，吊古得凄凉。故国自龙虎，高台无凤凰。浮云多改变，乔木见兴亡。往事浑休问，钟山又夕阳。
岩路穿黄落，人家隠翠微。笼鸡为鸭抱，网犬逐鹑飞。竹好堪延客，溪清欲浣衣。禅扉在何许，僧笠戴云归。
茅屋七五聚，沙汀八九磐。梯山畦麦秀，囊石障溪湍。父老鸡豚社，儿童梨栗盘。幽居有余乐，奔走愧儒冠。
一襟忠谊气，数首北征诗。不许公卿见，徒为箧笥奇。衔枚冲雪夜，击楫誓江时。此志无人共，愁吟两鬓丝。
山束江流急，云兼雾气深。轻鸥闲态度，孤鴈苦声音。客路行无极，风光古又今。梅花出篱落，幽事颇关心。
士有败风节，慙魂埋九京。幽闺持大谊，千载著嘉名。父不重然诺，女能轻死生。寒潭堕秋月，心迹两清明。
撚指过三月，又当春夏交。花残蜂课蜜，林茂鸟安巢。芳草生青霭，新篁展绿稍。风骚将断绝，谁有续弦胶。
几度观朝报，差除不到君。山林自台阁，文字即功勋。吟苦孟东野，潜深杨子云。一官虽偃蹇，千载有知闻。
雪中寒力壮，病骨瘦难胜。温酒拨炉火，题诗敲砚冰。惊心双白鬓，知我一青灯。欲误浮生事，思参小大乘。
细数平生事，何堪挂齿牙。客游儿废学，身拙妇持家。开瓮尝春酒，租山摘早茶。关心此时节，归兴满天涯。
无山可种菊，强号菊山人。结得诸公好，吟成五字新。红尘时在路，白发未离贫。吾辈浑如此，天公似不仁。
度岭休骑马，临渊看网鱼。木根高可坐，岩石细堪书。谷鸟鸣相答，山云卷复舒。儒衣人卖酒，疑是马相如。
刘子隠居地，真如李愿盘。万松春不老，多竹夏生寒。卜筑世情远，登临客虑宽。题诗疥君壁，聊以记游观。
边寒客衣薄，渐喜暖风回。社后未闻燕，春深方见梅。壮怀频抚剑，孤愤强衔杯。北望山河语，天时不再来。
三杯成小醉，行处总堪诗。临水知鱼乐，观山爱马迟。林塘飞翡翠，篱落带酴醾。问讯边头事，溪翁总不知。
淫滞江湖久，蹉跎岁月新。客愁茅店雨，诗思柳桥春。秣马寻归路，骑鲸问故人。山林与朝市，何处著吾身。
匹马径趋府，将军意气多。来依汉日月，思复晋山河。边将惭尸素，朝臣奏凯歌。分明御徂诈，得失竟如何。
夏潦连秋涨，人家水半门。都抛破茅屋，移住小山村。聒聒笼鸡犬，累累带子孙。安居华屋者，应觉此身尊。
端笏立朝日，肺肝倾上前。把麾持节处，桃李满淮壖。药石箴时病，蓍龟烛事先。焦头与曲突，为计孰为贤。
灭性能安乐，深居绝是非。英雄行险道，富贵隠危机。纸被如绵软，藜羹胜肉肥。苍苔满山径，最喜客来稀。
持节复持节，因循霜鬓侵。盛衰关大数，豪杰负初心。宇宙虚长算，江湖寄短吟。番阳秋水阔，湘浦未为深。
夕望春风至，还经闰月迟。梅花丈人行，柳色少年时。爱酒常无伴，吟诗近得师。离骚变风雅，当效楚臣为。
东风吹竹屋，无数落梅花。冻雀栖簷角，饥乌啄草芽。家乡劳夜梦，客路又春华。莫讶狂夫醉，西楼酒可赊。
何以涧泉号，取其清又清。天游一丘壑，孩视几公卿。杯举即时酒，诗留后世名。黄花秋意足，东望忆渊明。
园圃屋东西，从君一杖藜。雨寒花蕊瘦，春重柳丝低。亭馆常留客，轩窗总傍溪。摩挲雪色壁，安得好诗题。
呜呼赵紫芝，其命止于斯。东晋时人物，晚唐家数诗。瘦因吟思苦，穷为宦情痴。忆在藏春圃，花边细话时。
玉笥千峰雨，金风十日秋。谁能多载酒，来此共登楼。山立阅万变，溪深纳众流。故人归未得，我亦为诗留。
梦说去年事，诗从昨夜吟。三杯新岁酒，千里故乡心。人共梅花老，愁连江水深。家书忽在眼，一纸直千金。
欲访扬雄宅，扁舟过白沙。自从山以后，直到水之涯。风节古人物，文章老作家。相寻有忙事，第一问梅花。
朝市风波地，乾坤渔猎场。生民日憔悴，吾道亦凄凉。龙不为霖出，凤于何处藏。群鸦争晚噪，一意送斜阳。
何处避炎热，相期过宝坊。万松深处坐，六月午时凉。钟磬出深屋，江山界短墙。醉来归兴懒，留宿赞公房。
旅食思乡味，砧声起客愁。夜凉风动竹，人静月当楼。浮世百年梦，他乡几度秋。店翁新酒熟，一醉更何求。
乔木风声壮，大江天影圆。悲秋时把酒，爱月夜行船。未及到河上，先愁过竹边。倚篷思往事，闻笛为凄然。
高台延望眼，风物满前村。细读南丰记，频开北海樽。远山如看画，近市不闻喧。诗是君家事，长城在五言。
老觉登楼懒，心知涉世疎。梦蕉还得鹿，缘木可求鱼。晚岁未闻道，平生欠读书。行藏两无策，究竟果何如。
拄杖穿云去，一坡仍一坡。地高山不峻，花少竹还多。家近登临便，人贤气味和。能诗老姚合，朝夕共吟哦。
竹径入茅屋，松坡连菜畦。深潴沤麻水，斜竖采桑梯。区别隣家鸭，群分各线鸡。行人来少憇，假道过东溪。
凛凛北风劲，行行西路赊。人情甘淡薄，世事苦参差。酒易逢知己，诗难遇作家。林间数点雪，错认是梅花。
麻姑山下泊，城郭带烟霞。携刺投诗社，移船傍酒家。沙禽时弄水，榉柳夏飞花。小酌未能了，西楼日又斜。
鄂渚三千里，南楼看月回。东园花政好，去岁客重来。兄弟皆名士，文章动上台。倾城倾国色，也用觅良媒。
饱食武昌鱼，不如归故庐。盟鸥还海道，问鴈觅家书。又把乡人刺，来投使者车。东园桃与李，莫使著花疎。
一径沿溪入，数椽松竹间。岂知人事变，自觉客身闲。采菊出寻酒，移床卧看山。苍头无可作，把钓过西湾。
林屋何潇洒，权为羽士家。客来多载酒，僧至自煎茶。试墨题新竹，携筇数落花。饮中忙过日，无暇问丹砂。
梯险登霞外，乘流过竹西。寒溪随雨涨，高阁与云齐。双鹤有时舞，孤猿何处啼。清吟无尽兴，白石可留题。
兹山自开辟，有此一泓泉。姓自章而立，名因赵以传。源从番水出，地与瑞峰连。寄语山中友，临流著数椽。
太守能延客，兹堂为我开。清池照窗户，列嶂带楼台。剔藓观题字，披榛欲访梅。城根数株石，曾识范公来。
檥棹病三日，登楼举一觥。江山从古在，花草逐时生。南浦佳人别，西风送客行。锦鳞能自跃，献我一杯羹。
手揽澄清辔，声名汉范滂。一台振风采，列郡正权纲。衡岳势增重，文星日有光。金门虽藐藐，玉节自堂堂。
麾节罗群彦，朝廷只数公。近民多惠泽，望阙负孤忠。星殒京城震，沙移海水通。欲知休咎证，无路问苍穹。
敢写散人号，来登君子堂。论文才力短，忧世话头长。老不堪行路，心思归故乡。数行诗后语，夜夜吐光芒。
元龙湖海士，参得石头禅。卓笔翻千偈，住山今十年。安心一丘壑，过眼几云烟。莫笑拙庵拙，声名动九天。
太守持斋戒，精诚动九天。骄阳变霖雨，凶岁转丰年。信是经纶手，行司造化权。唐时相房杜，斗米直三钱。
出郭问农事，家家笑语声。有田皆足水，既雨亦宜晴。山下溪流急，街头米价平。明朝闻领客，相见贺秋成。
偶尔来江上，从君到酒边。雨晴花弄日，风定柳凝烟。适意共一笑，浮生无百年。明朝大自在，谁办载花船。
东隠三年别，西风一纸书。逢人相问讯，念我独勤渠。游子司吾土，先人有弊庐。欲归归未得，妻子定何如。
独坐观星斗，一襟秋思长。天河司米价，太乙照时康。月浦孤帆过，风荷一路香。持杯问舟子，今夜宿谁乡。
今日东园会，能为野客期。乾坤一南北，花木几兴衰。亭馆经行地，欧苏无恙时。风流不可见，烟雨谩题诗。
老貌非前日，清吟似旧时。已无藏酒妇，幸有读书儿。连岁修茅屋，三秋绕菊篱。寒儒有奇遇，太守为刊诗。
腊里春风转，埙箎一气和。劝翁新岁酒，唱我老人歌。一世声名重，四方书问多。章泉一泓水，思与海同波。
腊雪随风下，蹇馿行路难。匆匆投邸舍，草草共杯盘。喜见丰年瑞，浑忘昨夜寒。儿童不解事，却作柳花看。
田家茧栗犊，小小可怜生。未试一犂力，俄遭五鼎烹。朝来占食指，妙绝此杯羹。口腹为人累，终怀不忍情。
亭榭八九所，一筇随往还。四桥朱槛外，三径绿阴间。凿浅通流水，凭高见远山。琴堂判风月，一笑得双鬟。
两揆新当国，三边未解兵。吾君极勤俭，天下望升平。春雨随时下，福星连夜明。寒儒卜天意，对酒百忧轻。
昨闻曹两府，河上遇游仙。驻跸钱塘后，结庵庐阜边。焚香观御帖，洗盏酌神泉。鴈足传书日，伤心已百年。
兴废从谁问，云烟过眼空。吁嗟六朝事，想像半山翁。百景饶君咏，三杯许我同。登临无限意，多在夕阳中。
偶逢淮上客，急急问蕲黄。未语心先噎，低头泪已滂。五关人失守，残虏势非强。闻说许都统，提兵过武昌。
人材当世用，缓急敢辞难。身挟天威重，名惊贼胆寒。临机一著妙，入境众心安。闻已诛元恶，仍须问祸端。
庸将几误国，流民亦弄兵。康时仗豪杰，了事是功名。车马长淮路，貔貅细柳营。山阳还旧观，并使虏尘清。
行尽白云际，乘槎过水西。稻田秋后雀，茅舍午时鸡。野饭自不恶，村醪亦可携。闻钟欲投宿，何处是招提。
君为郴桂客，听说道途难。不过神愁岭，须经鬼哭山。心平无险路，酒贱有欢颜。早作还乡计，高堂鹤发斑。
笑傲南台上，东风吹鬓丝。眼明花在处，春好雨晴时。楼阁多临水，溪山可赋诗。留连无尽意，故遣酒行迟。
诗情满天地，客梦绕潇湘。何处桂花发，秋风昨夜香。登山犹矍铄，照水见昂藏。未了一生事，难禁两鬓霜。
草罢惜春赋，持杯亦鲜欢。簷楹双燕语，风雨百花残。小阁无聊坐，征衣不耐寒。地炉烧石炭，强把故书看。
解后风尘底，周旋鞍马间。三杯送行色，一笑强开颜。夜宿煖汤市，晨炊冷水关。军前献筹策，第一守光山。
今日病方起，君来喜可知。地炉烧榾柮，瓦釜煮犁祈。门外雪三尺，窗前梅数枝。野夫饥欲死，谁与办晨炊。
偶作榆溪客，还逢橘井仙。多才出人上，笑我老吟边。买锦囊诗卷，典衣供酒钱。竹林青眼叔，常说仲容贤。
清淡守风节，当官若隠居。自称为漫尉，人道是迂儒。俸外无炊米，公余但读书。王门多贵戚，道眼视如无。
买得南坡景，创成西尉司。宅幽连寺观，地广带亭池。能事事易了，役民民不知。题诗记颠末，政不假人碑。
俗物败佳兴，余非后汝期。既来迟一见，政恐错相疑。同访金仙老，因参玉板师。樽前有余暇，细读放翁诗。
桂林佳绝处，人道胜匡庐。山好石骨露，洞多岩腹虚。峥嵘势相敌，温厚气无余。可惜登临地，春风草木疎。
昨者登梅岭，兹来入桂林。相从万里外，不负一生心。湖上千峰立，樽前十客吟。讥评到泉石，吾敢望知音。
相对两山碧，春风摇绿篁。一巢云建造，三涧水宫商。谷口躬耕稼，盘中歌寿昌。桃花认行路，他日访刘郎。
暂作三衢客，寻僧出郭迟。适逢徐孺子，同访郑当时。诗集百家富，梅花几树奇。匆匆又行役，不见烂柯棋。
层台高几许，此即会稽图。一目空秦望，千峰压镜湖。云烟分境界，城郭限廉隅。他日传佳话，兰亭与此俱。
天造此一景，趋然阛阓间。坐分台上石，看尽越中山。松月照今古，樵风送往还。只愁轩冕出，闲却白云关。
愁酌开怀酒，凉生破暑风。论交谈洒洒，告别恨匆匆。十里黄塘路，扁舟白发翁。多情今夜月，为我照吟篷。
秋扇交情薄，儒衣行路难。纵怀千里志，也要一枝安。梦绕梅花帐，愁生苜蓿盘。从来食肉相，千万强加餐。
客梦江湖远，穷居骨肉离。尺书无寄处，中夜不眠时。念尔衣裘薄，满怀风露悲。狂游断消息，深负竹林期。
畴昔交游密，暌违岁月多。石屏今老矣，梅屋病如何。世路生荆棘，家山足薜萝。共寻深处隠，此计莫蹉跎。
逐日愁闻雨，今朝喜遇晴。云开山献状，月出海生明。天地有常理，古今无限情。静中观世变，安得见河清。
老去知无用，归来得自如。几年眠客舍，今日爱吾庐。处世无长策，闲时读故书。但能营一饱，浑莫问其余。
破屋不可住，如何著老身。喜于乔木下，见此小楼新。山好如佳客，吾归作主人。摩挲双脚底，无复踏红尘。
绣斧离章贡，旋闻帅寿沙。先生方易节，客子已还家。别后仙凡隔，归来道路赊。秋风两行字，也胜寄梅花。
身退谋家易，时危致主难。才能今管乐，人物旧张韩。吾国日以小，边疆风正寒。平生倚天剑，终待斩楼兰。
闻说营新第，无从贺落成。门庭山水色，楼阁管弦声。海内二三杰，胸中十万兵。宁为一区计，不使九州平。
忆作南州客，归来东海滨。尚怀忧世志，忍说在家贫。老作山林计，梦随车马尘。鬰孤台上月，无复照诗人。
夏闰得秋早，雨多宜岁丰。今朝上东阁，昨夜已西风。田野一饱外，乾坤万感中。传闻招战士，人尚说和戎。
有母身长健，无营家自丰。林塘孝子宅，诗礼古人风。垅亩秋成后，弟兄和气中。时闻有佳话，常欲访王戎。
海曲荒凉地，吟边蹭蹬身。时危法当隠，年老惯居贫。俗客苦恋坐，小孙痴弄人。等闲成一笑，不觉把杯频。
久坐图书府，方登著作庭。人知才可敬，公以德为馨。议论参诸老，文章本六经。省中相别后，夜夜望奎星。
词臣工笔墨，亦足致功勋。细草平戎策，兼为谕蜀文。一言关治乱，千载有知闻。应笑垂纶叟，愁吟对海云。
祭酒家风重，民曹官职卑。公勤为己任，清白取人知。腊月三山雪，梅花一路诗。旧时来往处，今有梦相随。
子去寻名胜，何惭著布衣。出门知所乡，在旅亦如归。道谊无穷达，文章有是非。寄声陈与赵，相赏莫相违。
谦甫多才思，存之重谊襟。一书愁话别，千里梦相寻。南浦扁舟上，东湖万柳阴。旧时行乐处，何事不关心。
久客归来后，家如旧日贫。青山何处隠，白发也愁人。畎亩一生事，乾坤百病身。时无嵇吕驾，相忆莫相亲。
表表魁梧相，面如田字方。早宜朝玉陛，犹自绾铜章。上挹叶丞相，近瞻商侍郎。风流接前辈，偃室有辉光。
远庵家学在，持此去为官。冰雪吾身白，风霜吏胆寒。一心毋妄用，百姓自相安。贤者妙为政，谁言宰剧难。
秋风梧叶雨，衮衮送秋凉。一气四时转，几人双鬓苍。旧游如说梦，久客乍还乡。欲作安居计，生涯尚渺茫。
秋来常日雨，雨霁忽秋深。鹤换一身雪，花开满树金。三杯动情性，一笑付园林。莫怪先归去，衰翁薄疾侵。
贤愚不同道，用舍要知机。涉世有臧否，倚楼无是非。鸦分枯树立，鴈逐断云飞。朝暮寻常事，何须叹落晖。
造化人难测，寒时暖似春。蛟龙冬不蛰，雷电夜惊人。四海疮痍甚，三边战伐频。静中观气数，愁杀草茅臣。
好山横远碧，平野带林塘。四望耕桑地，几年云水乡。海天龙上下，秋日鹤翶翔。覩物忽有感，无心住草堂。
海近朝曦赫，山明宿雾消。紫云萦碧落，白鹭点青苗。避暑轩亭爽，凭虚眼界遥。时来一登眺，初不待招邀。
寄声黄与宋，书去望书还。别后交情在，年来世路艰。吾思蹈东海，君合隠西山。诗卷勤收拾，留名天地间。
江湖归亦好，朋友恨相疎。倏作三年别，才通一纸书。诗盟谁是主，世道正愁予。若见王都督，烦君问起居。
檥棹河梁畔，推篷得句新。云为山态度，水借月精神。密树藏飞翮，平波见跃鳞。饥年村落底，也有醉归人。
岁月频看镜，功名一据鞍。勿言行路恶，有志恋家难。芳草客程远，落花春夜寒。江湖旧时梦，相逐到长安。
日月易流转，一年仍一年。身从忧患老，事逐岁时迁。白首未闻道，清贫不愧天。寒林松柏瘦，花柳又春妍。
腊尽无多日，吾生有几年。老于人事懒，贫觉世情偏。独枕江湖梦，闭门风雪天。三杯动诗兴，得句落梅边。
意气久凋落，形模老可憎。能扶双病脚，頼有一枯藤。世味淡如水，吾心达似僧。明朝今日事，一任运腾腾。
小畦寻丈许，凿壁置柴扉。雨后菜虫死，秋来花蝶稀。插篱新种菊，抱瓮已忘机。俗客忽相访，妨人洗布衣。
浩浩海风劲，滔滔河水浑。古人皆去世，乔木自当门。族党诸孙盛，吾宗一线存。兴衰知有数，心事与谁论。
识面者无数，论交要有缘。未闻苍玉佩，先枉碧云篇。采凤腾诗笔，持螯泛酒船。山阴或乘兴，何待菊花天。
穷通元有命，富贵柰无缘。对此黄梅雨，歌君白雪篇。风生三尺剑，梦逐五湖船。白首成何事，归来敢问天。
万物久如渴，三冬一向晴。时无腊雪下，夜有瑞雷鸣。休咎占天意，悲欢见物情。山禽何所感，烂熳作春声。
衣冠拜元日，樽俎对芳辰。上下二百位，尊卑五世人。排门乔木古，照水早梅春。寒事将消歇，风光又一新。
今时古君子，玉立众人间。再世黄叔度，三生元鲁山。把麾浑细事，忧国欲愁颜。恨不频相见，空书谩往还。
结屋邻苍海，开门面翠屏。堂前萱草绿，寿母鬓丝青。礼乐陈罇俎，诗书立户庭。一时勤卜筑，百世享康宁。
一区扬子宅，中有读书堂。早觉儒风好，兼看野趣长。籓篱带花竹，里巷接农桑。安得茅三架，为邻住汝傍。
有酒何孤我，因花赋恼公。可怜秋鬓白，羞见牡丹红。海上盟鸥客，人间失马翁。不知衰病后，禁得几春风。
天族文章士，会稽山水州。地灵钟秀异，人物信风流。要自用卿法，如何与妇谋。功名须早计，莫为海云留。
顷上山台谒，临行辱赠诗。相思寸心在，莫讶尺书迟。好月登楼夜，清秋落木时。见君花萼集，梦到谢公池。
春来涉几日，又到落花时。老面羞看镜，愁怀强作诗。雨墙蜗篆古，风树鸟巢危。有客适相过，樽前一局棋。
阴极一阳转，君家气数回。试看庭竹上，新有凤雏来。端的传书种，分明是福胎。三朝食牛气，端不类婴孩。
扁舟到溪上，移杖即行吟。问麦雨多少，探梅春浅深。古屏今日景，修竹旧时阴。畴昔同游者，遗踪何处寻。
四野萧条甚，百年无此荒。早禾遭夏旱，晚稻被虫伤。富室无储粟，农家已绝粮。逢人相告语，生理尚茫茫。
旱潦并为虐，三农哭岁饥。当秋谷价贵，出广米船稀。救死知吾拙，谋生恐计非。固穷君子事，办采北山薇。
饿喙偏生事，空言不疗饥。谁知岁丰歉，实系国安危。世变到极处，人心无藉时。客来谈盗贼，相对各愁眉。
琐琐饥年事，骎骎谷价高。人将委沟壑，谁肯发仓厫。涸沼鱼枯死，荒村犬饿号。与人同一饱，安得米千艘。
濒海数十里，饥民及万家。雨多忧坏麦，春好忍看花。凿浅疏田水，占晴视晚霞。老农如鬼瘦，不住作生涯。
积雨喜新霁，山禽亦好音。白云开旷野，红日照高林。歉岁地惜宝，惠民天用心。君看大麦熟，颗颗是黄金。
岁歉家家窘，时危事事难。出门如有碍，对酒亦无欢。杨柳含春思，梅花耐岁寒。少须天意转，谷熟万民安。
正月彗星出，连年旱魃兴。自应多变故，何可望丰登。孰有回天力，谁怀济世能。嫠居不恤纬，忧国瘦崚嶒。
连岁遭饥馑，民间气索然。十家九不爨，升米百余钱。凛凛饥寒地，萧萧风雪天。人无告急处，闭户抱愁眠。
饿走抛家舍，从横死路岐。有天不雨粟，无地可埋尸。劫数惨如此，吾曹忍见之。官司行赈恤，不过是文移。
乘时皆闭粜，有谷贵如金。寒士糟糠腹，豪民铁石心。可怜饥欲死，那更病相侵。到处闻愁叹，伤时泪满襟。
杵臼成虚设，蛛丝网釜鬵。啼饥食草木，啸聚斫山林。人语无生意，鸟啼空好音。休言谷价贵，菜亦贵如金。
去岁未为歉，今年始是凶。谷高三倍价，人到十分穷。险淅矛头菜，愁闻饭后钟。新来慰心处，陇麦早芃芃。
舍我白甆椀，把君金屈巵。判为元日醉，共赋早春诗。冰泮鱼龙起，花开蜂蝶知。为子扶病脚，頼有古藤枝。
今朝当社日，明日是花朝。佳节唯宜饮，东池适见招。绿深杨柳重，红透海棠娇。自笑鬓边雪，多年不肯消。
风雨不相贷，繁华能几时。才歌喜晴赋，又作惜春诗。压架酴醾老，翻阶芍药迟。无花何足算，有酒且相期。
懒不修书札，将诗问起居。升沉元自异，故旧忍相疎。学术有余用，班行不次除。功名付公等，世道莫愁予。
涉世几三折，行年近八旬。江湖倦游客，天地苦吟身。白发可怜老，青云多故人。东风虽有力，朽木不逢春。
闭户生涯薄，忧时念虑长。老犹思汗漫，贫已在膏肓。弱柳饶春色，幽兰抱国香。穷通安我命，一笑且持觞。
酒醒兴未已，诗成吟不休。一凉风满座，半夜月明楼。老骥思千里，飞鸿阅九州。故人何处在，谁作置书邮。
嚣尘不到眼，潇洒似僧家。风月三千首，图书四十车。绿垂当户柳，红映隔墙花。好读天台赋，登楼咏落霞。
逼仄人间世，思从造物游。君方倚西阁，吾亦上东楼。挹彼千峰秀，森然万象秋。相看成二老，更有几年留。
自有此山在，无人作此游。气吞云海浪，笑撼玉峰秋。开辟几百载，登临第一筹。诸郎莫高兴，刻石记风流。
山鸟怪儒衣，游山我亦痴。叫云云不应，问水水相知。俗物刺人眼，春风发我诗。噪簷鸦鹊喜，主簿有来期。
鴈去荡犹在，龙居山亦灵。高峰穿碧落，虚谷吸沧溟。愁见僧头白，喜逢君眼青。灯前闻妙语，字字摘天星。
此地古无闻，谁封万石君。山林才整整，来往早纷纷。两派龙湫水，千峰鴈荡云。东西十八寺，纪载欠碑文。
几山兼几水，更有几烟霞。不立僊人宅，都为释氏家。宾秋多少鴈，报晓一双鸦。有此山林胜，如何在海涯。
我本江湖客，来观鴈荡奇。脚穿灵运履，口诵贯休诗。景物与心会，山灵莫我知。白云迷去路，临水坐多时。
百丈云岩上，神龙噀水飞。四时作风雨，万斛泻珠玑。不可形容处，无穷造化机。非他瀑布比，对此欲忘归。
骇见二灵景，山林体势豪。插空天柱壮，障日石屏高。览胜苦不足，登危不惮劳。白云飞动处，绝壁走猿猱。
林峦相掩映，岩谷独玲珑。下置维摩室，上通龙伯宫。灵珠四时雨，秋水一帘风。甚欲观新月，山高脚力穷。
每事再思过，参之以古今。唯求合天理，毋妄用吾心。和气生琴室，清风动竹林。所居虽近市，不许市尘侵。
为学日不足，毋劳课近功。声名垂不朽，文字用无穷。草色朝朝碧，桃花岁岁红。一机长运转，造物与人同。
闻说沙溪上，分明似渭川。重山照华屋，万竹遶清泉。遣餽知相忆，登门未有缘。一楼先月景，想像在吟边。
吾宗有东野，诗律颇留心。不学晚唐体，曾闻大雅音。霜空孤鹤唳，云洞老龙吟。群噪无才思，昏鸦自满林。
吾年几八十，暮景不胜斜。老鹤犹能语，枯梅强作花。一心为死计，无意问生涯。有酒时相过，东隣八九家。
笑共梅花语，穷难与命争。人皆居燠馆，我独堕寒坑。假合非吾道，幽栖了此生。门墙元自静，群小莫从横。
衮衮日不暇，看看岁又徂。一生赋茅屋，几度换桃符。天肯容吾老，人皆笑我迂。玉溪何所见，时复问诗癯。
今夕知何夕，满堂灯烛光。杜陵分岁了，贾岛祭诗忙。横笛梅花老，传杯柏叶香。明朝贺元日，政恐雨相妨。
淳祐第三载，正朝把一杯。老夫真是病，贺客不须来。择日修茅屋，当春觅柳栽。新年莫多事，且放好怀开。
一晴良可喜，始觉好新年。绿涨春前水，青开雨后天。看花吾老矣，把酒兴悠然。病脚妨行乐，三杯归醉眠。
邦计伤虚耗，边民苦乱离。诸公事缄默，三学论安危。灾异天垂戒，修为国可医。传闻上元夜，绝似太平时。
黄屋见闻远，朱门富贵忙。屠沽思报国，樵牧解谈王。能转祸为福，毋令圣作狂。草茅垂白叟，尚拟见时康。
闻说北风凛，其然其不然。新除策应使，急点守江船。设险浑无地，扶危頼有天。吾皇自神武，北伐美周宣。
一身供世用，六月赴官忙。当此炎天热，知君心地凉。吏能师卓鲁，县界接潇湘。试饮浏阳水，清清滋味长。
浏阳谁谓小，桑柘万家春。远宦逢知己，推心在惠民。速宜还县债，闻早缀朝绅。说与诸公道，方岩后有人。
黄岩万家县，山海界民居。百里蜀中秀，一廉天下无。财多能办否，官满赋归欤。已作青云料，犹惊急急符。
县债三年了，乡心万里飞。一身如许瘦，百姓不妨肥。买宅凭谁办，抱琴何处归。诸公竞推毂，稳去著朝衣。
诸王居处僻，古屋满山坡。传到宋淳祐，来从晋永和。诗书历年久，名胜结交多。一涧流芳润，滔滔秋水波。
诸老伤凋谢，凄凉属此时。相从一夜语，忍读四哀诗。世事生愁绪，秋风吹鬓丝。黄花香晚节，说与秀岩知。
东谷今何在，骑鲸去渺茫。荆花半零落，岩桂自芬芳。议论波澜阔，文章气脉长。遗编犹可考，何必计存亡。
潇洒复潇洒，是为丁竹坡。生涯浑草草，诗句自多多。恨不识是叟，悲哉作此歌。数编遗稿在，不共葬烟萝。
乾坤虽广大，人物不能多。议论还诸老，文章自一科。从横负才畧，缓急任干戈。不有济时杰，其如世事何。
志士规模远，非时展布难。莫言南地暖，须念北风寒。楮贱伤财力，兵骄稔祸端。盛衰关气数，天下几时安。
千里长城手，如何在广州。共谈天下事，莫上斗南楼。瘦露封侯骨，忠怀报国秋。丁宁北来鴈，边信怕沉浮。
忘家甘旅食，忧国属愁颜。有客佩金印，何人守玉关。风霜晚秋后，天地夕阳间。痛洒伤时泪，别公归故山。
愁来须强遣，老去只求安。酒熟思招客，诗成胜得官。梅花天下白，雪片夜深寒。衲被蒙头睡，翛然百虑宽。
鴈叫秋容老，乌飞曙色分。晨炊何草草，宿酒尚醺醺。野旷连沧海，山长带白云。马行沙上路，惊起白鸥群。
梅花庾岭外，别是一山川。那使民无讼，须知狱有冤。心常存正直，法不尚平反。于氏缘何事，阴功到子孙。
南州通外国，浊海溷清波。人以廉称少，官从辟奏多。持身宜洁白，事上莫依阿。话别无他语，留心政事科。
绿树挂乌帽，清波照白头。合随秋燕去，那作贾胡留。红吐槟榔唾，香薰茉莉毬。樽前话畴昔，一笑不能休。
风波行险道，万里绝人烟。几个下番客，经年渡海船。人皆贪舶货，我独惜青钱。囗囗囗囗囗，留心禁漏川。
喜作羊城客，忘为鹤发翁。问天求酒量，翻海洗诗穷。已过西南道，适遭东北风。扁舟载明月，枉作卖油公。
老作五羊客，时从二妙游。文星照南斗，吾道欲东周。合作金闺彦，那为玉帐留。严徐闻有召，吾亦办归舟。
山近江如束，林深路欲迷。平沙印虎迹，绝壁听猿啼。绿水人谁钓，黄茅地可畦。幽居堪避世，何必武陵溪。
欲访飞来殿，维舟上峡山。有溪流屋下，无路入云间。犀解捐金索，猿能记玉环。无从旌往事，有地足跻攀。
趺坐篷窗底，客身无事时。闲观曲江帖，因和许浑诗。舟楫聊乘兴，溪山若献奇。数峰英石美，天巧岂人为。
扁舟何寂寞，绝不见人家。无处沽村酒，何从问菊花。溪山澹相对，节序谩云嘉。牢裹乌纱帽，西风日又斜。
晚春风雨后，花絮落无声。绿泛新荷出，青铺细草生。私蛙为谁噪，老犬伴人行。旧日狂宾客，樽前笑不成。
林塘劫火后，更作两家分。笋拆头抢地，松高气拂云。老夫来访旧，稚子解谈文。自是麒麟种，那随鴈鹜群。
鴈岂关兵气，鱼常被火灾。御军先择将，立国可无财。济世须人物，忠言是福媒。西山今已往，更待鹤山来。
人好物亦好，交深谊转深。他乡如对面，异体实同心。未得平安报，相思长短吟。无从回去马，有便寄来禽。
枢星居紫极，遥映使星明。天下推名德，君家好弟兄。一台振纲纪，列郡想风声。不试褰帷手，官曹未易清。
诸贤皆在位，治效尚迟迟。污吏未能去，明君若可欺。外台天耳目，正士国根基。既揽澄清辔，那无按察时。
舣舟杨柳下，一笑上茶楼。适与胡僧遇，非因越女留。云行山自在，沙合水分流。独酌临清泚，知心是白鸥。
吾乡有佳士，官小患才多。文可登词苑，直宜居谏坡。春风能活物，砥柱不随波。客里喜相遇，飘零柰我何。
忆作齐安别，相逢直到今。寒温片时话，故旧百年心。折柳送行客，栽松遇赏音。尊前强歌笑，两鬓雪霜深。
定交虽日浅，老眼见君深。急谊真如渴，能诗不肯吟。江湖尊白发，土苴视黄金。野客无边幅，相看话此心。
郭外人烟好，行行过北阡。迎船分社肉，汲井种春田。绿树前村路，黄梅细雨天。客游乡土别，景物只同然。
一室可忘老，四窗宜读书。但教樽有酒，莫问食无鱼。客子家何在，明朝岁又除。思归徒自苦，安处即吾庐。
数椽深巷底，朝夕自委蛇。勋业时看剑，诗书日下帷。古碑遮素壁，破砚浴清池。灯火伊吾夜，犹如未第时。
年老思家切，交深话别难。扁舟行且止，尊酒强相宽。客路归来晚，人情去后看。西风吹过鴈，千万寄平安。
昨日闻边报，持杯不忍斟。壮怀看宝剑，孤愤裂寒衾。风雨愁人夜，草茅忧国心。因思古豪杰，韩信在淮阴。
东园有佳趣，五马共登临。介石见古意，月台延赏心。虽然近城郭，元不远山林。能使一州润，秀江秋水深。
山中行乐处，百感上心来。宿雾扫不去，好风吹自开。岩花新得句，野水莫添杯。不尽登临兴，扁舟棹月回。
故人子曾子，居处近金精。福地佳山水，诗家老弟兄。十年重会面，一笑最关情。万象亭前月，今宵为我明。
天下事机别，朝廷局面新。台官迁不定，年号改何频。黜陟由明主，安危仗老臣。祖宗成宪在，即此是经纶。
右席须贤久，丹书几度催。贼惊中使转，人望相公来。问政曲江宅，调羹庾岭梅。莫因多病后，虚出应三台。
岁律又云莫，临风咏式微。两台方有约，一棹未成归。夜宿三家市，天寒百衲衣。豺狼当道路，鸥鹭亦惊飞。
仓猝抛家舍，遑遑走道涂。依山结茅广，摘草当园蔬。老稚朝朝哭，生涯物物无。避军兼避寇，何日得安居。
忧世心何切，谋身计甚疎。樽前话不尽，天下事何如。汉武求言诏，贾生流涕书。龙颜那可犯，谪向曲江居。
正朝送迁客，好去看梅花。此岭几人过，念君双鬓华。直言知为国，远地莫思家。韶石叫虞舜，伤哉古道赊。
台官关系重，用舍一何轻。诸老多惭德，斯人有直声。傥来视轩冕，归去即功名。莫拜宽堂墓，伤心隔死生。
道院群僊集，高轩二妙来。文章清气足，谈笑老怀开。落木三秋晚，黄花九日催。何当陪胜践，共把蟹螯杯。
此别真成别，从今去不来。佳人难再得，恶抱向谁开。客路一归晚，家书几度催。慇懃见君意，烹鹿荐离杯。
移根广寒殿，栽近读书堂。良夜月中影，秋风天上香。此花真异种，万木莫同芳。他日五枝秀，何惭窦十郎。
客星聚吴会，诗派落松江。老眼洞千古，旷怀开八窗。风流谈夺席，歌笑酒盈缸。杨陆不再作，何人可受降。
白发乱纷纷，乡心逐海云。此行堪一哭，无复见诸君。老马寻归路，孤鸿恋旧群。酒阑何处笛，今夜不堪闻。
道途多险阻，此老欲何之。命薄丹砂走，天寒白发悲。从教达官骂，忍受小儿欺。月夜双乌鹊，飞鸣绕树枝。
江清天影动，楼近角声雄。杨柳枝枝月，芭蕉叶叶风。佳人难再得，良夜与谁同。别后知何处，吟诗句句工。
扁舟泊江渚，喜近酒家门。出网鱼虾活，投林鸟雀喧。无桥通竹处，有路到桃源。一见南塘字，凄然忆故园。
虚庭贮明月，酒醒独登楼。偶逐一笑乐，遂成三夕留。乌鸦工报晓，蟋蟀早吟秋。欲赴东溪约，烦君具小舟。
扁舟何处泊，沙渚夕阳边。远浦横鱼网，高山起烧烟。客行今老矣，秋思日凄然。且复开怀抱，囊中有酒钱。
学道世情薄，论交谊气深。谩怀三献玉，肯受四知金。万里铜梁道，千篇锦水吟。一芹供匕筯，聊寓野人心。
世路从他险，输君酒盏深。立谈双白璧，一诺百黄金。志大不少屈，诗工非苦吟。相随万里去，老鹤岂无心。
暂舣溪头棹，来敲月下门。江湖十年别，故旧几人存。听雨夜同榻，论心酒一罇。不须谈世事，万虑满乾坤。
北风如许急，亦使客心寒。近得襄阳报，仍闻蜀道难。三杯中夜酒，一枕几时安。江上两都督，何人上将坛。
仲蔚蓬蒿宅，终朝只闭关。无心与时竞，未老得身闲。绿绕巡除水，青横隔岸山。客来新酒熟，相对一酡颜。
九日江亭上，谁怜老孟嘉。要人看白发，不用整乌纱。寄兴题桐叶，长歌醉菊花。归心徒自苦，犹在楚天涯。
相识虽云晚，相知盖有年。同门好兄弟，华屋带林泉。笑傲一樽酒，登临九月天。客怀秋思豁，万象在吟边。
三迳逐高低，旁通桃李蹊。凉台无六月，钓石俯双溪。醉欲眠花下，吟来过竹西。风流黄太史，古壁有留题。
近市嚣尘远，幽居古意存。诗人常下榻，俗子莫登门。日坐图书府，时开风月樽。野夫因到此，忘却海云村。
野鹿自由性，孤鸿不就群。飘零生白发，故旧半青云。忧国家何有，愁吟天不闻。北风吹汉水，胡骑政纷纷。
近郭畏嚣尘，移居在水滨。江山千古意，松竹四时春。宾客门无禁，诗书笔有神。何郎好心事，鸥鹭亦相亲。
汲井漱残酒，行吟到夜分。一轩清似洗，万籁寂无闻。风送迎秋雨，天收翳月云。鸡鸣庭户白，人事又纷纷。
本草有折衷，儒医功用深。何须九折臂，费尽一生心。药物辨真伪，方书通古今。有时能起虢，一剂直千金。
舣棹依乔木，扶筇涉浅沙。云山多态度，水月两光华。白首吟诗客，青帘卖酒家。明朝风不定，来此醉黄花。
总被利名役，机心欲算沙。舟行阻风色，客梦负年华。洲渚四五曲，渔樵八九家。江村无限好，满眼是芦花。
皱眉观世事，把酒读离骚。天下无公论，胸中有古刀。徒然成耿耿，何以制滔滔。不逐群飞转，孤鸿毕竟高。
昨日分携后，回头望竹关。相亲唯白水，所见但青山。云近人家远，苔生石径斑。闻钟知有寺，又在渺茫间。
夏日不苦热，病躯能少康。数峰楼上景，六月雨余凉。今古两虚器，乾坤百戏场。人生如寄尔，聊以醉为乡。
早被春情误，浑身著粉衣。最宜花上见，解向梦中飞。蜂媵为游伴，蛛丝设祸机。滕王小图画，一一造精微。
龚黄古贤牧，政事见于今。疾恶风霜手，活人天地心。躬行循吏传，时作谢池吟。我欲依刘表，常忧老病侵。
身为吟诗瘦，家因好谊贫。如何贤太守，不念可怜人。橘井谁知处，桃源莫问津。秋风吹白发，沧海老垂纶。
妙甚丹青手，能移造化功。三川山水国，半幅画图中。玉局人何在，铜梁路可通。巽岩扛鼎笔，文与画争雄。
了得宗门事，何忧常住贫。听师林下话，是我眼中人。星渚三秋月，庐山万古春。昭陵御书在，岁久莫生尘。
虚气撑枯腹，长身到老贫。高吟常骇俗，烂醉若骄人。京洛繁华梦，江湖浩荡春。布衣如雪白，不受庾公尘。
醉归萧史宅，快阁倚西东。山歛过云雨，江无起浪风。月行银汉上，人在玉壶中。天眼照尘世，应怜鹤发翁。
岁事费料理，三杯意适然。与其愁度日，曷若醉忘年。桑落冬前酒，梅花雪后天。不知身是客，多谢主人贤。
父殁名随泯，诗存世莫传。敢求大手笔，为写小园篇。词翰成双美，光华照九泉。托公垂不朽，镌刻到千年。
舣棹枫林外，平沙步晚晴。秋深红鹤至，波动白鸥惊。荻浦留三日，江州计几程。夜来风色好，行不待天明。
坐断此江干，池亭百烽宽。禽鱼全性命，花竹报平安。有道行其志，非时做甚官。丰神更闲雅，野服竹皮冠。
秋风送纨扇，终日御瑶琴。祇可自为乐，不求人赏音。无心问轩冕，此地即山林。堪笑红尘客，飘零雪满簪。
江皋有闲客，独立对秋风。白鸟来无数，青林望不穷。斜阳方照晚，新月早腾空。得句从谁语，倾心酒椀中。
半月不把镜，羞看两鬓尘。读书增意气，携刺减精神。道路谁推毂，江湖赋采苹。从来麋鹿性，那作帝乡人。
散步登城郭，维舟古树傍。澄江浮野色，虚阁贮秋光。却酒淋衣湿，搓橙满袖香。西风吹白发，犹逐少年狂。
水落山增峻，江空石出奇。倚篷看不足，解缆放教迟。沙上鴈初到，樽前蟹可持。中秋能几日，又是菊花时。
举眼惊如许，衰怀强自安。爱凉临水坐，遣病借花看。物物同天地，人人各肺肝。从来泾与渭，混作一流难。
去此十三秋，重来雪满头。镜颜加老丑，诗骨带穷愁。鸟语新晴树，人寻旧倚楼。藏春门下客，一半落山丘。
雅志不同俗，休官二十年。隠居溪上宅，清酌涧中泉。慷慨伤时事，凄凉绝笔篇。三篇遣稿在，当并史书传。
忍贫长傲世，风节似君稀。死后女方嫁，峡中儿未归。门人集诗藁，故卒服麻衣。涧上梅花发，吟魂何处飞。
欲访山中寺，沿堤石甃长。宝坊兵后废，御帖窖中藏。故址生秋草，寒窗带夕阳。孤僧出迎客，满口话凄凉。
幽亭何处寻，岩树碧森森。独坐生云石，少安经世心。伴人双鹤立，多事一蝉吟。提剑翻然起，中原秋草深。
江上维舟稳，人间行路难。数朝花雨细，一夜社风寒。燕语能留客，蛙鸣岂为官。苦吟成底事，赢得瘦团栾。
出城十里许，有此一山门。丘在虎无迹，池清剑有痕。孤松冠岩顶，万竹绕云根。借问东轩壁，旧题存不存。
俗子避形影，僧家共往还。高谈犯时忌，妙语发天悭。霜后思新橘，梦中归故山。何时免奔走，终老白云关。
杜癖诗无敌，高髯画绝伦。笑谈能不朽，富贵或成尘。今古多奇事，乾坤几怪民。相逢不容易，一醉楚江滨。
梦觉他乡枕，寒生半夜衾。客程湖外远，秋意雨中深。老马寻归路，羁鸦忆故林。家书连数纸，难写此时心。
所学源流远，澹交滋味长。看来浑易与，别去自难忘。独客梦千里，佳人天一方。细观宾退录，亦足慰凄凉。
楼台逼霄汉，窗户纳云霓。回顾千岩路，如登万仞梯。泉从山顶出，雪压树头低。高绝无人境，非僧不可栖。
今日知何日，他乡忆故乡。黄花一杯酒，白发几重阳。日晚鸦争宿，天寒鴈叫霜。客中无此醉，何以敌凄凉。
云际寻行路，时逢一两家。山川闲世界，耕钓小生涯。病竹长新笋，寒芒摇落花。溪翁解延客，连煮数杯茶。
城郭嚣尘外，江山胜概中。铿然一滩水，和以万松风。夹径森奇石，危亭纳太空。苍岩不能语，曾识赞皇公。
峒寇都平了，官军奏凯歌。千山通道路，一雨洗干戈。天地和风转，江湖春水多。蜀中无近报，西贼定如何。
心老寻春懒，年衰跨马难。便能相强去，未必有真欢。独酌三杯妙，高眠一枕安。好花如可折，觅取数枝看。
以时为出处，真有古人风。奉母易为孝，事君难尽忠。闲居非傲世，直气尚摩空。语及朝廷事，乾坤万感中。
南地无冰雪，常疑暖作灾。昼昏山雾合，寒变海风来。垅麦衔芒早，梅花带叶开。客中归未得，岁事渐相催。
南浦春波碧，东风送客船。别君杨柳外，挥泪杏花前。粉壁题诗句，金钗当酒钱。一声离岸橹，心碎楚江边。
一雨足秋意，孤吟写客怀。人情容易变，身事苦难谐。每日思归浙，今朝却度淮。此生烦造物，畧畧为安排。
樽俎忘佳节，衣冠肃广庭。为民祈一雨，何暇赏双星。五马无慙德，三龙合效灵。前山好云气，早已动雷霆。
身健心先老，时危事愈乖。无成携短剑，有恨满长淮。村酒时时醉，山肴日日斋。功名非我有，何处问生涯。
孤峰何处住，惠远旧林泉。日用无非道，心安即是禅。幽栖云壑底，梦寐雪蓬边。何日山阴道，同寻访戴船。
载酒樱桃熟，隈亭柳树阴。青山去人远，黄鸟话春深。薄俗非吾道，虚名愧此心。休言今不古，又恐不如今。
世事真如梦，人生不肯闲。利名双转毂，今古一凭栏。春水渡傍渡，夕阳山外山。吟边思小范，共把此诗看。
棹入黄芦浦，惊飞白鹭群。霜华浓似雪，水气盛于云。市远炭增价，天寒酒策勋。同舟有佳士，拥被共论文。
久住人情熟，湖边酒可赊。来时飞柳絮，今日见梅花。十载身为客，几封书到家。斜阳照林屋，独立数栖鸦。
伏读改元诏，仍观拜相麻。竞传新政事，方见好官家。雪作丰年瑞，梅开近腊花。路逢江上客，立马问京华。
喜见新除目，焚香洗眼看。老儒居翰苑，正士作台官。有道为时用，非才处位难。寄声崔与李，催促到长安。
国以人为重，人惟德可招。九重方厉政，诸老尽归朝。盛事追三代，清风动百僚。切闻天上语，欢喜到渔樵。
盗贼干戈后，安知有太平。众人皆竞利，百姓不聊生。国用何能足，官曹未易清。汉家政虚耗，第一莫言兵。
表出尘埃外，浓薰兰蕙香。风流晋人物，高古汉文章。老眼不多见，前程岂易量。三杯话胸臆，一笑对云骧。
客游江海上，几度见秋风。远浦芦花白，疎林秋实红。人情朝暮变，景物古今同。老眼犹明在，从教两耳聋。
风撼梅花雨，雾笼杨柳烟。如何残腊月，已似半春天。岁里无多日，闽中过一年。黄堂解留客，时送卖诗钱。
独立秋风里，怅然思故乡。渚头沽美酒，船上作重阳。篱菊一枝瘦，溪鱼三寸长。客中聊尔耳，亦可慰凄凉。
在处晚禾熟，经今瘴雾消。山林无盗贼，道路有歌谣。人喜逢丰岁，谁知感圣朝。溪桥闲寓目，鱼鸟亦逍遥。
舣棹西岩下，舟人语夜阑。风林无鸟宿，石窟有龙蟠。月色连沙白，滩声入梦寒。晓来新得句，寄与故人看。
骨肉去家远，异乡童仆亲。老身浑頼汝，久病亦愁人。无暇游西墅，寻医访北辰。主翁翻作使，奔走莫劳神。
荔子固多种，色香俱不同。新来尝小绿，又胜擘轻红。大嚼思千树，分甘仅一笼。尝观蔡公谱，梦想到莆中。
雅兴难忘酒，羁怀不耐秋。坐穷思卖剑，扶病强登楼。适有坐中客，来从边上州。所谈惊老耳，身世并成忧。
听雨无聊頼，高眠独掩扉。塞鸿书不到，海燕约同归。吾道关通塞，人情有是非。荆州相别后，王粲更谁依。
闻说贼来日，君能判死生。扁舟载母去，倚剑到天明。百姓各逃命，四旁无援兵。王尊岂非勇，独自守孤城。
太守自监军，片胆大如身。立马斩数贼，犒军捐万缗。威行千里外，手活一城民。孰谓书生怯，书生中有人。
圣朝开宝历，淳祐四年春。生自前丁亥，今逢两甲辰。黄粱一梦觉，青镜二毛新。七十八岁叟，乾坤有几人。
死灰无复暖，槁木不逢春。近日愁多病，今年岁在辰。处喧如处寂，求旧不求新。笑问长河水，谁为不老人。
江山一夜雨，花柳九州春。过节喜无事，谋懽要及辰。年年仍岁岁，故故复新新。把酒有余恨，无从见古人。
凄凉风雨日，强把瓮头春。独守空虚室，那逢耗磨辰。诗家青眼旧，世路白头新。每诵梅花句，一心思故人。
我本江湖客，归来二月春。居多闭门日，未卜赏花辰。绕树鹊声喜，隔帘鶑语新。可怜垂白叟，却羡踏青人。
门外长河水，有时鸣不平。河边古樟树，亦各有枯荣。人事关时数，春风莫世情。贤哉沧海月，夜夜一般明。
忠言犯时忌，决不中高科。一日成名了，诸公属望多。还家宁久住，经世欲如何。西涧一泓水，行通沧海波。
才智人难及，上官能用贤。梅仙无一事，莲幕坐三年。政誉倾千里，归途仰二天。辟书闻早上，松菊莫留连。
孝友平生事，守廉天下难。居官一日俸，阖室几人餐。病骨何妨瘦，吟肩不肯寒。功名未须问，且奉版舆安。
久作丹丘客，疑君去复来。高吟闯风雅，妙句斲琼瑰。道谊心千古，文章水一杯。荷花时话别，别后又梅开。
共醉荆溪酒，不论杯浅深。定交从此日，识面早知心。久缺寒温问，忽闻长短吟。玉霄亭下路，几夜梦相寻。
谊利不同道，盛衰何用疑。布衣甘寂寞，纨袴自矜持。勿谓人为巧，待观天定时。铜山或饿死，富贵五羊皮。
自觉心无愧，何须座右铭。人将金作坞，吾以石为屏。年老医难疗，天寒酒易醒。菊花香到死，不肯就飘零。
衰年百病身，淳祐五年春。尘世自多事，风光又一新。乡人方拜相，野客自垂纶。说与烟波侣，海滨非渭滨。
七十九岁叟，时吟感寓诗。年高胡不死，身健欲何为。细柳绿垂地，小桃红满枝。春风不到处，枯蔓挂疎篱。
老病从人笑，儿童识我谁。穷愁无地著，心事有天知。鹊噪缘何喜，蛙鸣岂为私。如何得怀抱，长似醉眠时。
正月复二月，百年如一年。世间人易老，天下事难全。生计麦十斛，传家诗几篇。眼前虽不足，心地自超然。
小园春欲半，老子作儿嬉。政喜花开蚤，还愁客到迟。诗当得意处，酒到半酣时。蜂蝶来无数，无知却有知。
瘗鹤有故事，花边结小茔。不登千岁寿，无复九皋鸣。问汝缘何死，主翁无限情。最令人忆处，侧耳听松声。
邪正不两立，国家当再兴。有时须有命，称德不称能。方喜千年遇，如何一旦薨。世间无哭处，吾欲哭昭陵。
文章萧颕士，一剑去从军。远望西关路，愁看两浦云。九霄腾意气，万里取功勋。马上一杯酒，须斟满十分。
鄂渚三千里，遥遥望使星。江湖今寂寞，桃李半凋零。世有一秋壑，时无两石屏。平生不相遇，老眼向谁青。
却扇清风起，楼头坐晚凉。青山连远水，绿树带斜阳。客路伤离别，人情果在亡。定应今夜梦，随月到潇湘。
老眼开还阖，愁怀醉不醒。乾坤多变故，人物晓天星。药石匡时切，蓍龟见事灵。得公十数辈，亦足壮朝廷。
灾异天垂戒，安危事可知。试将黄雨证，请问白云司。对客论孤愤，伤时赋五噫。醉中忘万虑，安得酒如池。
细读石屏记，临风觉厚颜。如何一片石，欲比众名山。浪迹江湖上，归身岩壑间。渔樵争半席，人笑老痴顽。
细读石屏记，诚然愧我心。兰荪借芳馥，金石假声音。俗子方腾谤，朋俦合献箴。分为无用物，白发委山林。
细读石屏记，寻幽到水涯。老人相问答，属意在岩花。江海浮天阔，山林去国赊。草茅最深处，认作野人家。
细读石屏记，堪嗟老病身。谁知饥欲死，曷取寿长贫。雪片丰年瑞，梅花腊月春。今朝一杯酒，谁道是生辰。
细读石屏记，多君才思清。南山数峰碧，北斗七星明。风土钟奇秀，文章到老成。待看黄鹄举，唾手取功名。
蛮貊闻名姓，当今有此人。片心天共广，一笑物为春。花满金陵路，风清玉塞尘。九重方简注，四海望经纶。
燕许文章笔，片言轻万金。先人十诗序，孝子一生心。入手方为宝，三年等到今。九泉应有望，取璧照山林。
平地变丘壑，安排若自然。为山移白石，凿沼贮清泉。栗里有松竹，兰亭无管弦。轩裳非我事，在野不妨贤。
蔡外有余地，登临作此亭。心如乔木古，眼共远山清。社酒谁同醉，村歌自可听。有时来夜坐，收拾读书萤。
诗礼家声重，田园活计饶。自甘为野客，不愿仕王朝。时为花开眼，谁因米折腰。此心安出处，何日不逍遥。
勿谓此亭水，岿然气不群。静中观变化，闲处立功勋。水细通岩窦，亭高压海云。隠居行素志，不负圣明君。
田间四五月，此景看来稀。翼翼青苗上，双双白鸟飞。茅茨林下住，蓑笠雨中归。拍岸瓜藤水，不须忧岁饥。
荏苒岁云暮，雪霜天正寒。取程毋太急，御下放教宽。朝夕去家远，关山行路难。边头办功业，恐不在儒冠。
荆门在何许，鄂渚小踌躇。宿处好看剑，客中宜读书。交游天作合，江汉景何如。窗户半天上，南楼好寓居。
宏斋儒者政，赏罚自宜民。世欲无公论，天知有正人。侧身观宇宙，平步履星辰。试把安危事，从头问化钧。
黄岩号难治，能者治何难。桃李民心悦，风霜吏胆寒。公行无不可，私请莫相干。三尺儿童辈，皆知好长官。
人说陈胡蔡，合君为四贤。一廉官似水，三载吏无权。政自诗书出，民从教化迁。神明判事笔，一出万人传。
庭闱定省外，都是坐厅时。尽日身无倦，对天心不欺。县花潘岳赋，池草惠连诗。磨取九峰石，刊成德政碑。
老干百年久，从教花事迟。似枯元不死，因病反成奇。玉破稀疎蕊，苔封古怪枝。谁能知我意，相对岁寒时。
九陌尘中事，三生石上身。狂为好诗客，贫作负恩人。十载江村别，扁舟淦水滨。音书久不至，得梦往来频。
奉亲营小圃，僻在水之湄。霜露蔡公赋，假山慈竹诗。人皆称寿母，我独喜佳儿。八行家风在，三迁忆旧时。
秋风吹拄杖，直到祝融颠。目击三千界，肩摩尺五天。扶桑旸谷畔，青草洞庭边。云气无遮障，分明在眼前。
自饮长沙酒，春风几醉醒。江波随意绿，山色为谁青。鸟好因人好，龟灵不己灵。江蓠与杜若，何幸入骚经。
地僻人稀到，山寒水欲冰。闻钟知有寺，见犬不逢僧。断垅森乔木，颓簷挂古藤。斜阳照孤影，诗骨瘦崚嶒。
小队出行春，旌旗带野云。草成平寇檄，翻作劝农文。幕府多奇士，诗书策异勋。请将边上事，一一奏明君。
行坐自徜徉，吟声遶屋梁。晓烟滋柳色，晨露发荷香。以我一心静，参他六月凉。渊明知此意，高卧到羲皇。
徧访诸亭馆，苍苔掩旧踪。十年如昨日，万象又秋容。阅世存乔木，沿堤倚瘦筇。何人杀风景，斫尽木芙蓉。
宇宙归微数，安危委大臣。金门一回首，玉节久临民。雅志思行古，清风不受尘。洁斋家学旧，用处日如新。
角巾华屋下，丘壑在其旁。寄兴青山远，忧时白发长。无心当世用，袖手看人忙。善自为身计，须传活国方。
柳似眠初起，梅虽老可观。冰开春水活，风暖雪泥干。得酒忘为客，谈诗不论官。无人知此意，一笑对黄冠。
前说建阳宰，古田今似之。难兄与难弟，能政更能诗。文字定交久，江湖识面迟。人传花萼集，俱受水心知。
江水接淮水，扁舟去复回。客程官路柳，心事故园梅。活计鱼千里，空言水一杯。石屏有茅屋，朝夕望归来。
台幕三年最，云霄万里程。西山饯行色，南浦棹新晴。骨秀荆山璞，胸涵元气英。更携扛鼎笔，祇合上蓬瀛。
君是青云料，吾当白发年。驽骀傍骐骥，鱼鸟各天渊。他日难忘处，寒宵不忍眠。挑灯雪窗下，共读鴈奴篇。
闻说乌衣国，低连海上村。春来避霜雪，秋去长儿孙。华屋语如诉，故巢多不存。双飞恼幽独，红袖有啼痕。
江涨行无路，西风又打头。颇闻商妇怨，自作贾胡愁。
郭外生涯少，城中籴米归。种花无处卖，挑菜入篮稀。风撼倾欹屋，寒生蓝缕衣。此翁何所乐，谈笑傲轻肥。
一来陪胜践，再到惜蹉跎。记得山中景，行寻竹外坡。天寒梅信早，海近鴈声多。烟渚蒲洲外，时闻欵乃歌。
鼎足当州县，别来音问稀。故人俱显达，吾道亦光辉。三凤梦中见，孤鸿天外飞。应怜江海客，白首未成归。
堂堂附郭县，深远半如村。能共斯民乐，浑忘太守尊。梅花高可折，横浦挠无浑。欠与诗狂者，清谈共一樽。
一老今无恙，诸公昔与俦。随时难苟合，怀道早归休。苦似陶元亮，全如秦少游。笔端锋锐别，有待续春秋。
天不雨霜雪，朝曦与暮霞。江梅迟腊蕊，岩桂更冬花。地暖宜为客，时难重忆家。楚山当晚眺，归兴逐栖鸦。
才气有如许，功名不可无。乐从闲岁月，养就大规模。雅志难谐俗，幽居喜并湖。君看莲下藕，不与叶同枯。
乔木无留影，残花尚假妍。荒池蛙叫噪，破屋燕周旋。富贵偏多事，风流得几年。墙东有寒士，书种世相传。
亭下新池好，亭中古意存。欲通溪上路，遂辟竹边门。自昔好宾客，相传到子孙。会看司命鹤，时到种瓜园。
来访藏春宅，因登静寄堂。异香薰宝鼎，清乐送瑶觞。穿竹过花所，寻梅见海棠。白头思往事，无语立斜阳。
出郭断虹雨，倚楼新鴈天。三杯古榕下，一笑菊花前。入市子鱼贵，堆盘牡蛎鲜。山僧惯蔬食，清坐莫流涎。
顾影良堪笑，胡为八尺长。苍颜抗尘土，饿喙说兴亡。竹雨先秋爽，松风生夜凉。爱寻湖上寺，留宿赞公房。
面对一池荷，四旁杨柳坡。树阴遮日少，屋敞受风多。疑是清凉国，暂为安乐窝。人人争避暑，老子自婆娑。
十竹相依住，一官真漫为。狂来裂轩冕，穷不顾妻儿。疾世吟孤愤，伤时赋五噫。高名应不朽，自作墓中碑。
夜半金城破，身随铁马飞。横挥三尺剑，突出万人围。勇锐资神力，功名与愿违。自能占气数，终老著农衣。
雅志思行古，幽居不爱官。倾家为义举，竭力奉亲欢。阅世开天镜，藏身作瓦棺。闻知捐馆日，有梦跨金鞍。
读书不成事，何恨老山林。处世有容德，与人无诤心。友于兄弟乐，惠彼里闾深。细把丰碑读，怀贤泪满襟。
一曲苔湖上，深居万竹间。自寻三径乐，早得一身闲。异常异常循除水，林林夹屋山。伤心白云际，遗迹尚班班。
庆门今独盛，旧族有光华。日坐不欺室，天兴积善家。山林娱晚境，书史是生涯。手种堂前桂，君看身后花。
博雅林夫子，隠居城市中。家贫书甚富，学苦字尤工。四海交名胜，诸文辨异同。阿戎谈更好，端不负家风。
巴蜀何多事，贤能见一时。才为花县宰，早受菊坡知。关外科民急，兴元易帅迟。预曾陈利病，人不信蓍龟。
虏横干戈密，官清财赋强。饥年无饿莩，乱后有金汤。五郡树佳政，诸公交荐章。忠言动天听，惜去把麾忙。
寄家苕霅上，万里故乡愁。未入金门奏，还为玉局游。孤忠徒耿耿，一病竟休休。为国惜人物，凄然老泪流。
亘古英灵在，颜回有后身。年才十三岁，才过万千人。学到由天悟，文高见理真。再生仍再夭，无路问鸿钧。
昨应童科日，群儿立下风。丰姿倾众目，文采动诸公。两耳能兼听，六经皆暗通。相期到杨晏，有始柰无终。
汝祖积阴德，汝翁多读书。汝生天报施，汝死又何如。修短有定数，贤愚莫问渠。冥官闻恸哭，还许再来无。
卜宅西湖上，花翁死亦荣。诙谐老方朔，旷达醉渊明。风月生前梦，歌诗身后名。风流不可见，肠断玉箫声。
秋色无边际，酬之以醉颜。亭高俯城郭，木阙见江山。胜践园林古，好诗天地悭。范碑生羽翼，飞上画屏间。
恳切金章奏，精诚玉帝知。稻粱民性命，丰歉国安危。苗秀方成实，雨来还及时。人能合天意，天亦顺人为。
天续饥民命，神知太守心。骄旸化霖雨，六月借春阴。早稻先秋熟，晚田储水深。去年饥欲死，不料到于今。
何郎好兄弟，爱我往来频。人作交游看，情如骨肉亲。茅庵思共隠，蕙帐暖生春。别后长相忆，寄书无便人。
行尽芙蓉径，寻秋扣竹关。楼高纳万象，木落见群山。平野水云际，画桥烟雨间。红尘城下路，只隔一湖湾。
一经传世宝，说与子孙知。欲作久长计，毋忘礼义为。黄金生悔吝，白璧有瑕疵。兼取庞公语，图安不遗危。
笔端有神助，句法自天成。风撼潇湘覆，江空雪月明。苦吟非草草，妙趣若平平。李杜诗坛上，为君题姓名。
地僻民风古，雨晴天气新。空山竖奇石，乔木堕枯薪。深入千崖路，多逢百岁人。繁华凋性命，寂寞可全真。
渺渺长淮路，秋风落木悲。乾坤限南北，胡虏迭兴衰。志士言机会，中原入梦思。江湖好山色，都在夕阳时。
水涌孤峰出，波深日夜闻。重岩戍铁屋，双塔碍行云。天地八窗迥，江淮两岸分。登临多感慨，北鴈又成群。
江接海冥冥，山连岛树青。似非人境界，宜有佛宫庭。藏压蟠龙宅，潮渰瘗鹤铭。西岩更清绝，心与酒俱醒。
千载周公瑾，如其在目前。英风挥羽扇，烈火破楼船。白鸟沧波上，黄州赤壁边。长江酹明月，更忆老坡仙。
八十云巢老，诸公旧典刑。心情古井水，辈行晓天星。身健登高阁，眼明书六经。尝闻荐遗逸，何以报朝廷。
一狂兼一懒，穷到白头年。客路偏躭酒，诗囊不贮钱。吟边忘世故，醉里乐吾天。不答诸公问，何如孟浩然。
日用无非道，人心实在平。果能行实学，何必问虚名。草木随时态，江山无世情。晚来溪雨歇，一段夕阳明。
道者日高卧，清风隔世尘。凤麟不可见，猿鸟自相亲。山木轮囷古，茶花冷淡春。草荒门外路，常怕有来人。
佳士欣相识，吟边问姓名。官为三语掾，诗到五言城。野客可怜我，故人烦寄声。白头归故隠，秋后会群英。
琴剑长为客，诗书欠策勋。老来临镜懒，愁里把杯勤。北鴈寒离塞，秋鹰健拂云。物情能奋发，人不解超群。
广东经略使，今古几人贤。陛下用一士，民间有二天。清风排瘴雨，廉德照贪泉。龙节生光彩，鸾车奏凯旋。
斩蛟移鳄后，近水有惊鳞。阃外尚多事，幕中无一人。佩韦防狷急，强饭养精神。罗致贤能士，仍须藻鉴真。
乳虎恋巢穴，穷猿失木悲。早须思一著，先要释群疑。豪杰通心腹，人民无怨咨。御军明纪律，威爱贵兼施。
吟边逢李白，谈笑亦风流。相对各青眼，安知有白头。两家穷活计，四海老交游。不负云山约，同登百尺楼。
落尽一林月，山中夜半归。惊行群犬吠，破暗一萤飞。举我赤藤杖，敲君白板扉。兴来眠不得，吟到晓星稀。
潇洒数椽屋，旋营花竹坡。心宽忘地窄，亭小得山多。共赏春晴好，其如客醉何。栖鸾将远举，宁久盼庭柯。
东轩亦潇洒，春晚雨晴时。喜鹊立门限，飞花落砚池。青山解留客，绿竹遍题诗。一点归心动，夜来闻子规。
宿此屋头阁，瓦窗通月明。夜深鸜鹆噪，人静桔槔声。村落有古意，田园关客情。儒衣成底事，所得是虚名。
士元堂上坐，千载仰清规。百里宜民政，数篇怀古诗。江连杜甫墓，水落蔡伦池。公暇登临处，宁无忆我时。
今虏既亡后，中间消息稀。山河谁是主，豪杰故乘机。喜报三京复，旋闻二赵归。此行关大义，天意忍相违。
烹膻会宾客，花酒一时来。愁逐歌声散，心随笑口开。饮疑金盏漏，醉到玉山颓。借问欢娱地，相逢能几回。
朴直存吾道，一心唯向公。知非巧宦者，直有古人风。行志非为矫，洁身能固穷。如何有廉吏，不入荐书中。
焚香拜天贶，满眼是瑰琦。腊月雪三尺，春风梅数枝。登楼忘老态，对酒展秋眉。争唱阳春曲，山翁醉不知。
津头晓步落潮痕，行尽蒲根到柳根。鴈影参差半江月，鸡声咿喔数家村。求鱼看下连筒钓，乞火听敲隣舍门。料得锦城无此景，欲将图画寄王孙。
倚遍南楼更鹤楼，小亭潇洒最宜秋。接天烟浪来三峡，隔岸楼台又一州。豪杰不生机事息，古今无尽大江流。凭栏日暮怀乡国，崔颢诗中旧日愁。
寄声说与寻梅者，不在山边即水涯。又恐好枝为雪压，或生幽处被云遮。蜂黄涂额半含蕊，鹤膝翘空疎带花。此是寻梅端的处，折来须付与诗家。
东风入仗庆云翔，百辟朝元奉玉皇。一代安危寄黄发，群生枯瘁转青阳。梅花结果调勋鼎，柏叶宜年上寿觞。宰相黑头天子圣，頼公同与措时康。
野人何得以诗鸣，落魄骑馿走帝京。白发半头惊岁月，虚名一日动公卿。颇思湖上春风约，不柰楼头夜雨声。柳外断云筛日影，试听幽鸟话新晴。
帝里风光二月新，西湖几队踏青人。杏花时节偏饶雨，杨柳门墙易得春。或是或非尘里事，无穷无达醉中身。五陵年少夸豪举，寂寞诗家戴叔伦。
赤符新领旧乾坤，多谢君王问故人。暂作客星侵帝座，终为渔父老江滨。层台不啻几千仞，直钓何曾挂一鳞。莫道羊裘欠图画，丹青难写子陵真。
宛如公干卧漳滨，枕上穷吟过一春。遣病每怀诗眷属，访医因问药君臣。钻龟小卜占灾数，览镜羸形类别人。寄语霅川贤太守，新诗莫厌话愁频。
人生安分即逍遥，莫向明时叹不遭。赫赫几时还寂寂，闲闲到底胜劳劳。一心似水惟平好，万事如棋不著高。王谢功名有遗恨，争如刘阮醉陶陶。
孤标粲粲压群葩，独占春风管岁华。几树参差江上路，数枝装点野人家。冰池照影何须月，雪岸闻香不见花。绝似林间隠君子，自从幽处作生涯。
不特来观德庆碑，江山胜槩六朝遗。兴亡了不关吾事，登览胡为作许悲。梅为有香奇似雪，酒能无闷妙于诗。萧萧绿竹无人爱，留取云稍待凤来。
踏破白云登上方，自嫌尘土涴禅床。千山月色令人醉，半夜梅花入梦香。深谷不妨春到早，老僧殊为客来忙。山童懒惯劳呼唤，自拗枯松煮术汤。
岂说从来用处难，出乘五马看庐山。凤凰览德下千仞，虎豹憎人上九关。持论太高天动色，忧时未老鬓先斑。平生风节谁其似，汲黯朱云伯仲间。
长忆西湾系小舟，野人曾伴使君游。夜浮星子邀明月，雨对庐君说好秋。坐拥红粧磨宝砚，醉歌赤壁写银钩。当时一段风流事，翻作相思一段愁。
鴈叫淮南欲雪天，倚楼无味抱愁眠。算从沧海白云际，行到黄州赤壁边。万事忌于怀壮志，一生穷为耸吟肩。鬓间白者休教镊，要使天知老可怜。
堂堂大节在朝廷，名重当时太华轻。乾道君臣千载遇，先生议论九重惊。人歌黄霸思遗爱，我颂朱云有直声。一瓣清香拜图像，英风凛凛尚如生。
高谈可听用心幽，灼见此翁非俗流。鞍马破家还避世，田园得地肯封侯。开窗修竹无由俗，绕屋青山总是秋。门外短篱看亦好，黄金菊间碧牵牛。
镜中双鬓已非鸦，身在江湖心在家。道路飘零如柳絮，山川迤逦近梅花。客行有债频沽酒，老怕无眠戒饮茶。昨夜梦归沧海上，钓竿横插鴈边沙。
忆昨枫桥既语离，何期千里又相随。太湖不见鸱夷子，秋浦同寻杜牧之。灯火船窗深夜话，江山客路早冬诗。人间草木空无数，除却梅花莫我知。
致身虽自文章选，经世尤高政事科。以若所为即伊吕，使其不遇亦丘轲。长沙地窄儒衣阔，明月池干春水多。天以一贤私一路，其如四海九州何。
去年忆访潘怀县，樽俎风流主意饶。爆竹声中度残岁，华灯影里醉元宵。春风又起观梅兴，野客仍烦折简招。预想张园寻故事，插花秉烛过溪桥。
山灵未许到天池，又作西林一宿期。寺是晋时陶侃宅，记传隋代率更碑。山椒云气易为雨，客子情怀多费诗。暂借蒲团学禅寂，茶烟飞绕鬓边丝。
道人问我看庐山，地上争如阁上看。呈露千峰秋落木，雕锼万象客凭栏。静中见得天机妙，闲里回观世路难。管领风光有微憾，桂花香里酒瓶干。
拥鼻行吟上下廊，今宵又宿赞公房。松摇半夜风声壮，桂染中秋月色香。白石清泉闻笑语，名山大泽出文章。老夫甘作无名者，不逐纷纷举子忙。
乘鸾不见李腾空，试与寻真访故宫。黄叶堆边觅行路，紫烟深处望仙踪。眼高天近千山上，身共云栖一壑中。九叠屏风三叠水，更无诗句可形容。
忆见堤边种柳初，重来高树满东湖。交游太半入鬼录，歌醉一时逢酒徒。夜雨总成流水去，春风能免落花无。经行孺子亭边路，犹有沙鸥识老夫。
汝在何乡何姓名，路途凡百爱惺惺。衣裳脱著勤收管，饮食烹炰贵洁馨。每遇歇时寻竹所，须教宿处近旗亭。吾家僮约无多事，办取小心供使令。
联骑来寻失马翁，相期投宿此山中。一庭花影三更月，万壑松声半夜风。共把酒杯眠不得，剧谈世事恨无穷。明朝莫使儿童见，倘有江船吾欲东。
簦笠相随走路岐，一春不换旧征衣。雨行山崦黄泥坂，夜扣田家白板扉。身在乱蛙声里睡，心从化蝶梦中归。乡书十寄九不达，天北天南鴈自飞。
方丈蓬莱去渺茫，天台祇在白云傍。羽衣金策群仙过，珠阁琼楼八桂香。采药有时逢道侣，挑包遇夜宿僧房。寒山拾得如相见，指点人间笑几场。
山林胜处说天台，仙佛多从此地栖。司马八篇通道妙，丰干一语指人迷。时逢好酒从容饮，莫把新诗取次题。白日看云思我否，惠连无分共攀跻。
乞得新晴赋晚霞，出门无路欲乘槎。忧风忧雨动经月，足食足衣能几家。一饭共君烹瓠叶，三杯无处看荷花。自成鼓吹喧朝夕，输与东湖两部蛙。
朅来问讯病维摩，花满溪堂竹满坡。发秃齿危俱老矣，人高诗苦柰穷何。四山便是清凉国，一室可为安乐窝。犹有忧时两行泪，临风挥洒湿藤萝。
妙手能移造化功，壶中幻出九华峰。山虽云小能栖凤，水不求深贵有龙。事纪淮南千古胜，记成嘉泰八年冬。先生不用赋招隠，办了功名访赤松。
不羡君为花县宰，羡君日坐漪岚堂。有时酒兴兼诗兴，无限山光与水光。百姓熙熙知教化，群胥凛凛对风霜。公余置酒看桃李，醉倒花前客自狂。
玉关人老鬓丝新，千里长城在一身。气使黄金结豪杰，手挥白羽静风尘。山河四望亭中景，桃李一开天下春。乡日满城骑战马，而今四野尽耕民。
折柳亭前送故人，平沙留得马蹄痕。云生渡北迷行路，烟起江南认别村。恨不与君同上道，归来无伴自开樽。西楼独倚黄昏月，欲倩飞鸿寄断魂。
大抵吾曹臭味同，留欢卜夜莫匆匆。一亭景物冰壶上，万里乾坤玉镜中。疎柳无心挂明月，败荷有恨倚西风。吟家旧日张公子，千首诗成句句工。
出郭风光便不同，转头犹恨去匆匆。维舟别岸鸦啼后，倚柂澄江鴈影中。向老客怀惊岁月，乍寒天气转霜风。冰壶亭上人如玉，谩寄篇诗不暇工。
杜陵之后有孙耒，自守诗家法度严。秀骨可仙官况薄，高情追古俗人嫌。起看星斗夜推枕，为爱江山寒卷帘。饱吃梅花吟更好，锦囊虽富不伤廉。
村南村北晒蓑衣，好是云开日出时。太守少宽忧世志，野人为赋喜晴诗。两岐瑞麦黄金实，八茧吴蚕白雪丝。政事端知合天意，雨旸还亦顺人为。
千兵喝赏黄金尽，六月临戎白刃寒。慷慨丈夫为事别，太平人物济时难。谁言江左无王谢，今喜军中有范韩。汉节梅花留不住，借君一剑斩楼兰。
诸亭环立一湖湾，区界无多眼界宽。苍石传为伪刘物，绿波曾浴葛仙丹。两边堤树四时碧，一片冰壶六月寒。咫尺云烟接沧海，须知此地有龙蟠。
天近刚风吹面寒，绣衣玉立白云间。沧波万顷海南海，翠碧几重山外山。自觉登临无限意，谁思富贵不如闲。前峰若个神仙宅，指点烟霞见一斑。
角巾私第自逍遥，诸老之中此老高。无可柰何怀印绶，甚非得已用弓刀。风生玉帐千兵肃，天落金牌一札褒。缓急经心护乡井，生憎儿辈说功劳。
行尽松坡与竹坡，沿溪窈窕上岩阿。山深每恨客来少，寺近莫教僧到多。但觉洞中人不老，不知云外事如何。边头又报真消息，靼使来朝乞讲和。
胜概何妨近市廛，红尘疎处著三椽。数重青嶂横天末，一道澄江在眼前。海浪浴红朝出日，树林堆碧晚生烟。请君分付堤边石，莫使渔翁来系船。
识得潮阳钟子洪，今人可想古人风。文章有气吞余子，天地无情负此翁。问舍求田非细事，参禅学佛见新功。欲知别后真消息，莫惜频书寄海鸿。
一生飘泊老江湖，今日别公归故庐。此去怕无相见日，因风或有寄来书。云烟过眼时时变，草树惊秋夜夜疎。人物似公能几辈，不知天下竟何如。
少年行脚白头归，不负平生汗漫期。望断海山云漠漠，愁生江路草离离。一篇王粲登楼赋，几首巴陵送别诗。独倚篷窗无意绪，瓦盆倾酒忆金巵。
一台中立鬰苍苍，四面山光接水光。潮信往来知气候，鼋精出没兆灾祥。烟生茶灶僧留款，风展蒲帆客去忙。白发东坡在何许，两行遗墨照琳琅。
诗瘦吾非沈隠侯，五穷相值结为讐。方愁度岭无相识，却喜闻韶到此州。世道从来三不合，客行何止七宜休。故人知我平生事，肯笑苏秦著弊裘。
横浦堂前举一巵，古榕阴下坐多时。连朝好雨千山润，昨夜新秋一叶知。梅岭乡来逢行者，兰亭今日又羲之。家声不坠风流在，如见初寮说好诗。
八境横陈淦水滨，异乡谁识倚楼人。江山不越乾坤大，烟雨翻成风月新。十载经营梅屋趣，三间突兀草堂隣。题诗未得惊人句，从此登临莫厌频。
一丘一壑自逍遥，莫怪山人索价高。是处园林可行乐，同来宾客不须招。临风桃李花狼藉，照水楼台影动摇。歌舞不容人不醉，樽前方见董娇娆。
别驾常怀物外心，黄金屡费买山林。后堂不肯著歌舞，高阁唯思贮古今。几处亭台新结束，一春风雨阻登临。野夫昨日闲乘兴，著屐寻诗到柳阴。
客里门庭可设罗，使君千骑肯相过。心忘贵贱交游重，论及兴衰感慨多。诸老逢时起岩壑，二边何日罢干戈。老夫何预人间事，归去沧江理钓蓑。
龙墀射策三千字，未抵胸中十万兵。远大无过为将相，文章争似立功名。当今天下几豪杰，独数君家两弟兄。世事从横人事左，未知何以措升平。
如公当向古人求，识面何须万户侯。浪说钓鳌游瀚海，真成骑鹤上扬州。受恩多处难为别，宿酒醒时始觉愁。回首平山堂下路，不堪风雨送归舟。
落魄江湖四十年，白头方办买山钱。老妻悬望占乌鹊，愚子催归若杜鹃。济世功名付豪杰，野人事业在林泉。难禁别后相思意，或有封书寄鴈边。
旌旗千骑拥春华，倾动临川十万家。皂盖出郊因问柳，紫荷领客共看花。罇前人唱鶑随唱，堂下吏衙蜂亦衙。寄语风流贤太守，好留醉墨伴烟霞。
烈士家风从橐尊，时容野客上朱门。如登东观图书府，又似西岩水竹村。自以一闲销日月，谁知万虑满乾坤。诸公衮衮成何事，不若花前对酒罇。
吟诗不换校书郎，但欲封侯管醉乡。疎懒无成嵇叔夜，清狂似达贺知章。安贫不怕黄金尽，既老从教白发长。百计不如归去好，子孙相对说农桑。
老矣归欤东海村，长裾不复上王门。肉糜岂胜鱼羹饭，纨袴何如犊鼻禈。是处江山如送客，故园桐竹已生孙。分无功业书青史，或有诗名身后存。
一时议论动诸公，有诏西来玉节东。又见清朝更大化，好趋丹陛奏孤忠。片云不隔梅花月，一雪翻成柳絮风。把酒莫辞今夕醉，明朝车马去匆匆。
日莫远涂行未休，白头又作长沙游。湘江一点不容俗，岳麓四时皆是秋。香草汀洲付骚客，红莲幕府聚名流。吟边万象写不得，上有风流赵倚楼。
香动寒山寂寞滨，直从空谷见佳人。树头树底参差雪，枝北枝南次第春。有此瑰琦在岩壑，其他草树亦精神。移根上苑谁云晚，桃李依然在后陈。
扁舟访旧入横塘，新柳今如旧柳长。室迩人遥春寂寂，风流云散事茫茫。纵题红叶随流水，谁弄青梅出短墙。政是沈郎愁绝处，杜鹃不断叫斜阳。
风流晋宋时人物，花县鸣琴调甚新。不厌开樽留剑客，仍能下榻待诗人。九龙池馆空陈迹，十锦山川自好春。但见清吟度白日，不知佳政最宜民。
龙墀射策对明君，忧国忠言骇见闻。皎皎一心如白日，寥寥千古再朱云。时危诸老皆求去，兵满三边未解纷。要使文臣知武事，不妨王粲且从军。
清风为我拂尘襟，坐听先生说古今。道谊欲灰伤世变，利名如海溺人深。一言可重轻双璧，片善相资直万金。闻道门墙不多远，明朝修敬到山阴。
今宵何幸宿书林，议论从横感慨深。黄卷具传千古意，青灯照破几人心。狂夫嗜饮夜偷酒，污吏容私昼攫金。尧舜君民旧风俗，凡经几变到于今。
忆昨同君访月林，几年相别到于今。江山花草生诗梦，风雨忧愁长道心。久矣无波观古井，悠然得趣听鸣琴。一生奔走成何事，尘满征衫雪满簪。
麻姑坛上共登临，野客悠然起道心。丹井汲泉深百尺，星杉耸壑到千寻。青莲花白僊踪远，乌桕叶红秋意深。何用金槃擘麟脯，山肴浊酒可同斟。
几夜林间哭杜鹃，东风又作落花天。青春不觉过三月，白发谁能满百年。日射江波光闪闪，天连烟草碧芊芊。异乡欲作登楼赋，心逐归鸿到海边。
笑傲不禁秋兴长，登临谁复问滕王。江湖周折地襟带，云霞粲烂天文章。人如野鹤何飘逸，目送飞鸿去渺茫。安得雪醅三百斗，发君豪气对吾狂。
鄂州新得主人翁，今岁元宵便不同。灯火夜深回昼日，管弦声动起春风。辽天月借三秋白，陆地莲开十丈红。妙手信能移造化，速宜归去补苍穹。
一晴收尽四山云，天与黄堂作好春。西楚东吴献风月，南楼北榭拥星辰。扶持入郭观灯叟，歌舞拦街醉酒人。此是太平真气象，今年第一个良辰。
一岩端坐挹千峰，三两亭台胜概中。江水骤生连夜雨，松声吹下半天风。因思世故吾头白，独步林皋夕照红。欲吐草茅忧国志，谁能唤起赞皇公。
从来岩壑守孤踪，岂料移归宝籞中。幸在交游一人数，愿勤培植百年功。朱门纵有三千客，青眼毋忘十八公。根本既深枝叶茂，相期直上碧霄中。
把剑樽前砍地歌，有何留恋此蹉跎。心期难与俗子道，世事不如人意多。莲叶已空犹有藕，菊花虽老不成莎。扁舟四海五湖上，何处不堪披钓蓑。
茶山衣钵放翁诗，南渡百年无此奇。入妙文章本平澹，等闲言语变瑰琦。三春花柳天裁剪，历代兴衰世转移。李杜陈黄题不尽，先生模写一无遗。
客游花县自逍遥，百里风光在两桥。语出桑阴鸠妇喜，身穿麦秀雉雏娇。青山一任云来去，绿水多为风动摇。上下相安长官好，野亭闲坐听民谣。
时人谁识老聋丞，满口常谈杜少陵。俗辈众多吾辈少，素交零落利交兴。权门炙手炎如火，诗社投身冷似冰。堪笑皇天无老眼，相知頼有竹林僧。
不能成佛不能僊，虚度人间六十年。镜里姿容虽老矣，酒边意气尚飘然。安排玉白花红句，趁办橙黄橘绿天。无柰秋风动归兴，明朝问讯下江船。
吟过长亭复短亭，喜于溪上访诗朋。雕锼已被天公怒，狂狷仍遭俗子憎。故故愁人长夜雨，明明照我短檠灯。休思京口相逢日，喜雨楼中赋大鹏。
此身到处自悠悠，一笑非为越女留。风雨不妨鸡戒晓，江湖又见鴈横秋。途中有客居岩谷，天下何人似月洲。颇欲相从溪上住，诸君许我卜隣否。
布衣不换锦宫袍，刺骨清寒气自豪。腹有别肠能贮酒，天生左手惯持螯。蝇随骥尾宜千里，鹤在鸡群亦九皋。贤似屈平因独醒，不禁顦顇赋离骚。
楼名白雪因词胜，千古江山春雨余。宋玉遗踪两苍石，莫愁居处一荒墟。风横烟艇客呼渡，水落沙洲人网鱼。借问风流贤太守，孟亭添得野夫无。
胸次诗书一派清，学如耕稼到秋成。十年闭户存吾道，万事无心逐世情。叶落花开关气数，山长水远是功名。摩挲老眼看新贵，九鼎鸿毛孰重轻。
不能鬰鬰窟中藏，大笑出门游四方。与世周旋持酒盏，观人胜败坐碁坊。倒餐甘蔗入佳境，昼著锦衣归故乡。此志十年犹未遂，倚楼心事楚天长。
京华作梦十年余，不道南山有弊庐。白发生来美人笑，黄金散尽故交疎。明知弄巧翻成拙，除却谋归总是虚。出处古人都说尽，功名未必胜鲈鱼。
不拟今年到歙州，要知行止岂人谋。一百五日客怀恶，三十六峰春雨愁。老矣此身犹道路，凄其归梦绕松楸。花瓢僊子无由见，千里江山负远游。
抖擞嚣尘上翠微，旁溪寺上坐题诗。忽闻啼鸟不知处，细看好山无厌时。风扫云烟开远景，人携香火谒丛祠。客来千里登临意，说与时人未必知。
平生癖习未全除，虚事经心实事疎。为惜落花慵扫地，每看修竹欲移居。逢人共作亡何饮，拨冗时观未见书。争柰一贫随我在，思量不若把犁锄。
自古田园活计长，醉敲牛角取宫商。催耕啼后新秧绿，锻磨鸣时大麦黄。桐树著花茶户富，梅林无实秫田荒。狂夫本是农家子，抛却一犁游四方。
良辰乐事两相关，不可不求今日闲。有酒能赊堪荐菊，无灾可避自登山。心怀屈贾千年上，身在潇湘八景间。好向樽前开笑口，人生枉自作愁颜。
深居陋巷不妨幽，翠竹当门水满沟。每遇事来先觉懒，欲为官去又还休。田园自乐陶元亮，乡里多称马少游。除却读书无所好，有时闲作北岩游。
少泊石门观瀑布，明知是水却疑非。乱抛雪玉从天下，散作云烟到地飞。夜听萧萧洗尘梦，风吹细细湿人衣。谢公蜡屐经行处，闻有留题在翠微。
世事茫茫心事灰，众人争处我惊回。闭门不管花开落，避俗唯通燕往来。富贵在天求不得，光阴转地老相催。平生任达陶元亮，千载神交共一杯。
未登快阁心先快，红日半簷秋雨晴。宇宙无边万山立，云烟不动八窗明。飞来一鹤天相近，过尽千帆江自横。借问金华老僊伯，几人无忝入诗盟。
消遣客怀寻胜事，酒杯诗卷得同携。当年杰阁栖龙子，今日空梁落燕泥。斜照浴红秋水上，好山横碧画栏西。几人登览皆磨灭，唯有前峰压不低。
美景能兼乐事难，愁来唯仗酒遮拦。昂藏病骨兼诗瘦，料峭春风带腊寒。乔木尚疑前辈在，好花应笑老人看。忍抛明月先归去，输与诸郎彻夜欢。
溪堂久矣无人到，千骑传呼五马来。流水奔腾砥柱立，好山呈露晚云开。指挥壮士驰骁骑，管领衰翁吊古梅。笑问风流羊叔子，几人登览不尘埃。
官府太平无一事，凝香座上著衰翁。飘摇短棹游方沼，缥缈高楼倚半空。把酒夜深霜落后，吹箫人在月明中。使君笑指梅花说，去岁今年事不同。
相逢休说昧平生，高适能诗久擅名。欲课荒芜来入社，羞将老丑对倾城。近来客里仍多病，强向花前举一觥。乐极自伤头白早，罇前知我孟云卿。
寒入疎蓬夜雪深，是非难辩口如瘖。一官不幸有奇祸，万事但求无愧心。想像骑牛开画卷，丁宁回鴈寄来音。传家一首冰壶赋，未信横舟竟陆沉。
有感中来不自禁，短长亭下短长吟。梅花差可强人意，竹叶安能醉我心。世事无凭多改变，仕途相识半升沉。摩挲老眼从头看，只有青山无古今。
湖边长记昔年游，生怕清波照白头。杨柳萧疎多困雨，芰荷顦顇早惊秋。无功及物谈何益，有酒开怀醉即休。江上买舟犹未定，明朝尚可为君留。
手携漫刺访朝官，争似沧洲把钓竿。万事看从今日别，九原叫起古人难。菊花到死犹堪惜，秋叶虽红不耐观。多谢天公怜客意，霜风未忍放深寒。
自换端平新历日，眼看日月倍光辉。南州有雪古来少，人日不阴今见稀。鼓舞万方观德化，转移一世属天机。朝廷有道吾君圣，办作升平老布衣。
二十余年谪宦身，此行便可上青云。西山一手为推毂，南浦几人争送君。横水流传无垢集，海神惊见老坡文。回头莫有关情处，别酒须教满十分。
又携诗卷到南州，尘满征衫雪满头。桃李春风故园梦，江山落日异乡愁。樽前一笑真奇事，坐上诸君尽胜流。政倚清谈洗胸臆，莫教王粲赋登楼。
飘零敢说是诗人，故旧多居要路津。穷贱交游谁复记，江湖踪迹早成陈。无心涉世当归隠，有口逢人肯说贫。家在翠屏山下住，茅庐虽小可容身。
幸遇故人为太守，客来不惮路程遥。九龙山水连沧海，五马声名动紫霄。一意奉行宽大诏，多君不负圣明朝。欲知惠爱及人处，听取街头卖炭谣。
传家学术用如新，风采英英照七闽。澄按并开都督府，平反专奉太夫人。关河未定心忧国，麾节相仍泽在民。闻说青云多故旧，不应久作外台臣。
地上皇皇虮虱臣，著衣吃饭亦君恩。不能待诏金銮殿，尝欲献诗光范门。身在草茅忧社稷，恨无毫发补乾坤。才疎命薄成何事，白首归耕东海村。
躬耕海上奈无田，乍可经营买钓船。未有人供令狐米，欲从鬼借尉迟钱。回头归路三千里，借手还乡五百篇。幸遇太平时节好，白云深处了残年。
欲从高处赏新秋，上尽层坡更上楼。天地无穷吾辈老，江山有恨古人休。宁随狡兔营三窟，且跨飞鸿阅九州。忆著当年杜陵老，一生飘泊也风流。
鄂州南楼不可到，到此南楼眼亦青。乾坤日月与高致，城郭江山无遁形。把酒纵谈心耿耿，倚栏遐眺鬓星星。世间万事关愁思，莫使秋风吹酒醒。
新冬行乐赏新晴，几个江湖旧友朋。霜蟹得橙同臭味，梅花与菊作交承。樽前尽是论文客，林下那逢好事僧。机解到时言语别，李翶诗句入传灯。
野老将余到石亭，先呼小豹出相迎。依凭林谷住家稳，奔走儿童见客惊。牛豕与人争径路，桑麻绕屋蔽柴荆。溪边不合栽桃李，犹恐春风惹世情。
才到朝廷被论归，孤忠幸有九重知。神医能识未苏病，国手难翻已败碁。四海争传治安策，诸公如在太平时。老夫怀抱缘何事，未到秋来早自悲。
遣来二物应时须，客子行厨用有余。午困政须茶料理，春愁全仗酒消除。不胜欢喜拜嘉惠，无限慇懃作谢书。君既有来何以报，一床蕲簟两淮鱼。
三十年前旧诗册，两行钧翰俨如新。自甘白屋为寒士，敢说黄扉有故人。五雨十风勤燮理，九州四海费经纶。年逾八十貂蝉贵，不负明君恐负身。
为怀贾谊到长沙，又过衡云湘水涯。诗酒放怀真是癖，江湖久客若无家。茫茫万事生春梦，草草三杯度岁华。把定东风笑相问，忍将桃李换梅花。
每上高楼欲断魂，沿江市井几家存。飞鸿历历传边信，芳草青青补烧痕。北望苦无多世界，南来别是一乾坤。相逢莫说伤心事，且把霜螯荐酒樽。
世上苦无公是非，讥评人物信犹疑。镜中妍丑无私照，棋上高低有误时。怀古尚余乔木在，伤春唯许落花知。黄金可办将何用，铸出当年钟子期。
草茅无路谒君王，白首终为田舍郎。近读南华资旷达，欲师西洛愧荒唐。乾坤万象供诗料，风月一楼为醉乡。日晚栖禽归自乐，飞鸣不是怨斜阳。
相邀避暑到慈云，细听诸君讲见闻。六月美宣歌北伐，五弦思舜奏南薰。不忧冷澹无欢伯，自致清凉有此君。想像当时河朔饮，樽前不用著红裙。
短簷纱帽旧麻衣，铁杖扶衰步履迟。老去分为无用物，客游谁道有归时。丰年村落家家酒，秋日楼台处处诗。生长此方真乐土，江淮百姓政流离。
昨报西师奏凯还，近闻北顾一时宽。淮西勋业归裴度，江右声名属谢安。夜雨忽晴看月好，春风渐老惜花残。事关气数君知否，麦到秋时天又寒。
平生幸甚识诸公，未免归为田舍翁。诗稿敢求经御览，客身自笑坐天穷。肯将钓手遮西日，独耸吟肩诉北风。枉使西山有遗恨，不能置我玉堂中。
连宵歌舞醉东楼，不信樽前有别愁。半夜月明何处笛，长江风送故人舟。十年浪迹游淮甸，一枕高眠到鄂州。明日拟苏堤上看，当春杨柳政风流。
舣棹江滨访旧游，十年重到戏渔洲。不知芳树在何许，但见落花从此流。我醉欲眠因假榻，客行未定且登楼。有钱賸买张家酒，准备明朝话别愁。
凌空杰阁为谁开，隔岸芙蓉不用栽。今古相传彩云现，江山曾识大苏来。酒边歌舞共一笑，客里登临能几回。翠浪玉虹从此去，明朝人在鬰孤台。
来访青原古钓矶，溪流衮衮濯龙奇。一茶可款从僧话，数局争先对客碁。云雨那能败吾事，山林政喜得君诗。石头路滑篮舆小，换得扁舟在水湄。
少日谙场屋，斯文为细论。艰深成札闼，卑弱又西昆。与客为佳谶，当年是解元。贺诗多办取，盛事属于门。
丙夜忽窗白，披衣起凭栏。山川如昼见，松桧照人寒。孤鹤欬屋脊，群僧鼾纸单。灯前呼老佛，妙境许同观。
尔教言无相，谁教蜕发毛。虚名犹度牒，多事更方袍。父认师传的，年推戒腊高。冠巾何不可，只要断尘劳。
一疏纲常重，端平起直声。难磨石宋璟，不动铁元城。前辈风流在，南州个信诚。精神兼学力，倾倒为遐氓。
喜怒皆和气，天全一片春。眼高多识士，心直不疑人。称得深衣古，争传判笔神。恙微谈笑去，忽失玉璘珣。
纸钱森插竹，遗像在方桥。月暗甘棠密，风嘶韩木乔。所悲缘瘁国，于谊况同朝。凄断黄湾路，丹旌些莫招。
梵宫凭水建，蓬荻费芟除。岸破群鱼出，枝危独鹤居。定钟僧睡早，挥麈客谈虚。月满龛灯小，风停幡影疎。供盘多佛菓，僧饭饱园蔬。惟有开山老，清高闭草庐。
从来直气劲摩空，又吐忠嘉忤九重。指斥分明人所忌，去留谆复上能容。清风慨慕桐江钓，异渥新疏竹使筒。熊轼一行聊复尔，羽仪禁路要夔龙。
政喜论文子遽归，扶胥之口访韩碑。吟篇佳处南游得，行李轻如始至时。石友秉心终可托，铁翁具眼远相期。勉旃办取兰闱捷，四六供官且放迟。
围棘千间手拓开，帅幢元是个中来。前峰卓卓尖如笔，正路堂堂稳踏槐。自此鹄袍容万士，浑然龙化出伦魁。南州尽说明年好，依旧科名得上台。
好风佳月说龙川，人喜新来别乘贤。才尽优为千里式，学今有用四书全。黄门祠下挥吟笔，丞相岭头先著鞭。莫但俛眉衔纸尾，忍教田里苦颠连。
白云捧拥到危巅，杰阁翚飞倚半天。谷响颇疑吟木客，潮囘坐见变桑田。几重山隔几重海，一日身闲一日僊。真乐无如会心处，林花野鸟亦欣然。
山间未晚先得月，料想城中见较迟。海吐银蟾渐呈露，林垂翠影早参差。孤轮涵涧安禅处，明镜当空沉籁时。夜半衰翁犹独坐，清光吸尽入诗脾。
长风吹裂碧云堆，卷取银河泻下来。雨搅犀潭千尺浪，烟遮龙窟一声雷。松翁偃盖岩隈立，猿女穿萝洞里囘。旧事兰亭好拈出，婆娑溪曲共流杯。
龙门凿破碧天池，呈佛高峰插翠微。对岸钟声犹隠耳，御风簷角尚如翚。二神择地非著相，双锡腾空向上机。此境世间如更有，安知古殿不重飞。
无尘明镜太玲珑，匣向周遭紫翠中。地有仙家云母石，天然上界水晶宫。通宵如昼溪头月，盛夏回秋竹罅风。万斛客愁都荡尽，一杯圣酒画栏东。
冲暑登高人所惮，云韩龙孟乐相从。眼穷溟海九万里，身在蓬莱第一峰。潮长屿低帆势急，山回路曲树阴重。日斜移席临池饮，戏掬清泉解酒容。
勘破禅家最上关，掀髯朗笑响千山。海门正涌冰轮出，昏鼓先催玉节还。独上层巅风浩荡，归沿小涧石孱颜。寻幽本是闲人事，聊复分君半日闲。
笑掇巍科是管君，等闲马上换京官。扶摇九万从今易，植立千年自古难。多办衣裘御风雪，紧操维柁过泷滩。中朝知旧如相问，试把吟篇举似看。
天将造榜放秋晴，南国新逢运会亨。障碍洞开来试者，计偕稳送上华京。主人况是梅花宋，寓客渐非日色程。面见河南已分晓，伫聆魁捷响仙城。
巨石卷阿驾半天，樵山风景岂虚传。水帘不卷四时雨，丹灶空凝万古烟。印石尚存乌利迹，问谁曾识紫姑仙。我来游遍登云谷，更借山僧半榻眠。
铁汉从来去就轻，当年乌府树风声。福星临分人安乐，浊世如泥志洁清。祠命忽传奸吏贺，归装绝少担夫惊。退庵本惬家林兴，父老攀辕却有情。
未到白云先碧霄，瘦藤支我上山腰。烟横远树醉眸豁，竹引清泉尘虑浇。酒滴松根和露饮，茶烹石鼎抱茅烧。平生不被利名锁，半掩柴扉听晚樵。
书味无穷得属厌，待瓜六载不辞淹。乃心雅欲亲诸老，初筮惟知守一廉。毋纵弯弓猎鸡犬，谨防暴客起鱼盐。同乡同姓钟情处，酌别中秋吸玉蟾。
莼鲈高兴趁新秋，帆腹吞风涌去舟。万宝集登天子库，诸蛮遮泣海山楼。世间颠倒是非梦，达者逍遥得失侯。归到家林定重九，团栾杯酒菊花浮。
数尺飞泉漏隔城，寒岩坳处落琮琤。悬知胜境无尘到，却讶晴天作雨声。一歃不容贪者饮，两峰宜著醉翁行。此泉千载因人重，曾识光风霁月清。
铜蟾滴砚不曾晴，命到通时文乃亨。善射定知杨破的，力耕必获稼如京。锦旗门巷夸联荐，椽笔春闱又中程。擢第三人如下问，定将四字语元城。
风化之原出泮芹，饮循仪礼豆笾陈。国中推择爵齿德，堂上献酬介僎宾。主一敬存容自肃，歌三乐备意相亲。粲然应接非观美，所望今人样古人。
无哗观者也深衣，古典如迂效颇奇。放出曦轮行事日，飞来捷帜序宾时。俎阳便觉春流畅，拜爵潜教俗转移。此礼重行应易易，邦人耳目熟威仪。
束书相伴到江西，我尚濡留子遽归。轮角难生催别斝，刀头欲折为斑衣。功名有分须如意，学问无穷更造微。若到家林遇奴辈，先教拂拭钓鱼矶。
圆沙有此隠君子，短褐枯筇自一丘。安乐窝中宽宇宙，逍遥游处眇公侯。逢人皆喜一无忤，于世何求百不忧。种德已深天必报，大儿玉立最清修。
晓随丝辔饭僧坊，丞相祠堂一瓣香。试问神仙蒲九节，何如名德菊孤芳。高山仰止堪模楷，百世闻之尚激昂。我辈此来深有意，岂专泉石癖膏肓。
与可人游五四并，快风吹面洗炎蒸。鹿巡夹道千章木，猿挂垂崖百尺藤。石室横琴清振玉，壶瓢酌水冷调冰。瀑帘雨后笼山阔，不许尘埃俗耳听。
少年芹泮也儒冠，底事缁袍染异端。孤岛一灯开佛屋，长身七尺占僧单。钟鸣鱼叩随缘过，棹舞鸥飞取次看。亭下听经鼋在否，石栏摇影碧波寒。
也曾勘破到风幡，坐得形枯鬓早斑。衲子指为真铁汉，江神幻出小金山。华亭浪急翻船入，葱岭云深挈履还。香烬未寒行道处，萧森翠竹护禅关。
十五年间再绣衣，幡然一出浩然归。囹空但欲全人命，网打谁能避祸机。壬巧交攻邪害正，丁钱奏免是成非。离亭父老遮如堵，莫驻春江去棹飞。
我如越雪致狺狺，此事牵连亦到君。久矣浮名等蛮触，付之公论定莸薰。四知谁不推杨震，三已何曾损子文。甚欲一行陪祖帐，万山遥隔几重云。
佳哉茂士颇圆机，频到萧斋对麈挥。官长见知因职业，人生最乐有庭闱。东山至宝身当惜，伯玉中年力去非。一事说来真可敬，来装罄矣贷金归。
里闬如君苦绩文，几年良玉困炎昆。鹗书快甚催随计，鹤发忻然慰倚门。袍绿光华应分有，汗青久远要名存。江头目送西行棹，惊起骊龙渴睡昏。
五常百行异其名，腔子源头一个诚。数马似愚宁过谨，悬鱼虽矫却真清。宽和爱众众同爱，骄倨轻人人所轻。诗好何如勋业好，旗常元不载诗声。
一同休戚尉相关，肉食那容职旷瘝。验视难真防木刻，追擒易误戒弓弯。千寻树看萌芽始，万里行从跬步间。大抵穷通皆定分，炎门邪径莫跻攀。
毫端五色织成章，皎皎清标月照梁。再战文场推定霸，一经书法首尊王。鞭扬庾岭梅花早，梯上寒宫桂籍香。师道自居吾岂敢，所期竹帛远流芳。
久闻北寺最清幽，因看花田遂一游。近国好山半烟雨，参天乔木几春秋。香凝永昼添谈柄，风送长松爽茗瓯。此境今才逢我辈，不留诗去鹤猿羞。
霓氅蹁跹拜玉宸，发挥道德五千文。步虚夜半千山月，朝斗空中五色云。风雨若时昌国运，乾坤齐寿祝吾君。贤侯方寸精诚积，散作丰湖叶气薰。
山行颇觉思悠然，游遍仙家几洞天。登见日亭风刮面，立飞云顶月齐肩。稚川翁有烧丹灶，景泰师留卓锡泉。我得真人金石诀，无求自可享长年。
久矣深山炼鹤形，闻呼峒长又逃名。断崖怪木人稀迹，乱石奔泉涧有声。剑定通神收古匣，棋聊供玩戏纹枰。药瓢解赠宁无意，重到孤庵论养生。
一庵移向白云堆，桧柏参天少日栽。颇怪发如金线样，想曾眼见铁桥来。佛粘土壁煎茶供，客对蒲团取芋煨。却笑老卢怀钵走，只因说出镜非台。
仙去千年重此山，不禁风雨屋摧残。金能点化空谈易，钱欠通神著力难。支厦终非一木了，成裘未免众毛攒。洞天有分人人到，轮奂峨嵯起笔端。
翩然拂袖忽然囘，带得罗浮面目来。乞食又还双足茧，坐禅岂是寸心灰。故依花首从三靖，旋摘茶芽供一杯。兰若苦空君不厌，可能为我扫苍苔。
邺轴轮囷数世藏，乃翁曾读被龙光。诗书有种芥拾紫，科举催人槐落黄。学到自然名盛大，文工更要理深长。岁当酉戌吾家旺，月府先教窦桂香。
不枉金闺贮一贤，唱名重见冕旒前。省闱见说第三赋，选调犹迟十八年。据实语人南峤事，无多行李浙江船。壶山群彦官今紧，直谅如今合茹连。
风流太守作春游，到处恩波浩荡流。怀绶故乡需上日，移舟别浦趁中秋。声歌洋溢行人口，书翰纵横健笔头。识面虽新心颇熟，殷勤话别送归舟。
五载南州屈重名，活人一段是归程。两州曾唤两苏起，孤节要师孤竹清。合有锋车催赴阙，不应画戟又专城。闲身已决深山底，千里犹能共月明。
喜气棱棱肖紫岩，向来石燕毓奇男。九十入相今才半，七日为人恰后三。籍湿金闺穹地步，椒香玉斝盎春酣。赤松须待功名遂，蒲涧清泉墨菊潭。
四度牋名达帝聪，布衣便有此遭逢。吾家积庆为心印，一战收功在笔锋。举子头场关荐鹗，时文手段要屠龙。庭前手植森森桂，飞捷今秋好事重。
清晨风日辟群阴，一纸三熏上帝临。或者贪功频滑手，毅然奋笔特诛心。冤辞頼有由言折，圣世难施汉法沉。此举岂谋身祸福，祗怜无罪絷南音。
狂妄孤臣罪有余，三年三度挂丹书。群儿过计愁郎罢，外物浮名总子虚。只是儒酸真面目，不题道号混樵渔。亲朋欲语浇教醉，休与时人定毁誉。
凤出丹山定九苞，桂林要拣一枝巢。久闻岩窦须幽讨，不是豪人莫泛交。鹤发频将安问寄，萤窗勤把旧书抄。功名到底还坚志，崛起新丰一草茅。
森森杉桧鬰相缪，散策何妨逐胜游。梵宇庄严传浙样，碧池荡漾纳泉流。将军赢得山林在，衲子多因粥饭留。眼界虽云欠轩豁，晚凉宜酒且夷犹。
吹面东风竖绿蓑，诗翁七十醉婆娑。放怀自号天随子，知我无如春梦婆。吟有小奚磨破砚，卧看赤脚踏行窝。太湖争似黄湾阔，高浪粘天独笑过。
诗似油翁背注油，知音世有几荆州。乍寒乍暖方榆火，无米无钱只叶舟。客况可堪今老大，人生何必尽封侯。津亭且莫匆匆去，万斛春醪任拍浮。
运厄南州暴吏专，鹖冠却有好官员。捕猺怕损平人命，制锦尽除常例钱。枘凿一言辞辟郡，胸襟三略合筹边。景文匹马长相过，我愧才非玉局仙。
鹄袍忙立老槐阴，争望文星早照临。称物衡无高下手，别形鉴有是非心。品题岂逐朱衣转，沙汰何妨苦海沉。将见贤书协舆论，真才到此遇知音。
四时冰柱湿风前，绝顶飞来一派泉。瘦蔓相牵根太古，苍崖特立探长天。灶荒孤鹤寻遗迹，寺老幽禽闯坐禅。闲日频游归复梦，结庐曾许蹑坡僊。
蒲根采得泛金船，滴水岩前且地僊。造物添支闲岁月，上恩不与好山川。意行芳草迷丹灶，旋摘新芽拨涧泉。欲雨还晴便登览，更消一宿白云巅。
今日快逢僧结夏，不妨乘兴扣禅扉。山垂远瀑溪声急，风卷痴云雨脚稀。囊锦诗成僧借看，纹楸棋落鸟惊飞。此来莫讶凭栏久，杰阁新成拂翠微。
假帅如公自古无，邦人久矣望锋车。政声难掩诸公说，明主周知万里余。豹尾鸡翘那欠此，莼羹鲈鲙且归欤。江头鼓动江船去，喜气欢声动里闾。
征鞍风软踏香尘，又送斯人南海濒。纠郡正资宾画重，洗冤须放笔头春。勉期圣处功夫到，肯学世间儿女颦。五瘴由心今一洗，笑渠辟瘴嚼人频。
堂堂山立旧朝簪，久屈清流督献琛。风赶连艘出狮国，浪吹残句到鸡林。平生不隔同年面，中岁难禁惜别心。归见耆英定相问，只言闭户万山深。
杰作传来见一班，少年笔力老孱颜。根源有学皆堪味，首尾无瑕孰敢删。工要前篇人易取，说须两段意相关。森森天骨晶光缥，去必轩腾十二闲。
秋欲中分暑更袢，金风崛起便成寒。桃笙夜展犹嫌执，狐向朝披便怯单。翻手炎凉真可笑，循环造化果无端。老来一任添霜缕，寒暑难磨只寸丹。
已孤前度一中秋，满望今宵月下游。药杵放闲灵兔懒，镜奁掩却素娥愁。知谁有术擎梯取，枉费当年弄斧修。天靳清明每如此，樽前休恨翳云浮。
斐然狂简不知非，席帽何时免诮讥。官样词章惟典雅，心腔理义要深几。各随鹏鷃高低适，一笑鸡虫得失微。偶未成名儿勿恨，我方追悔蹈文闱。
鉴空阁上赏僧轩，祇树深开不二门。一水横流界平野，数峰突起补前村。舟来舟去人多事，潮落潮生岸有痕。镇日长闲输老衲，倚筇独坐古榕根。
行脚今朝又起单，欣然归去得安闲。从前大梦难忘处，上白云山望雪山。
管领寒溪揖怪峰，径穿巨竹绿阴浓。幽人去后无猿鹤，冷落亭台湿藓封。
葛坡龙竹东坡笠，合伴山人到洞天。柯烂想应留斧在，凭君试问石桥仙。
船重祗因将利去，船轻又恐为名来。如今羞见先生面，夜半撑船过钓台。
逍遥八极片云浮，所过名山不久留。依旧片云归石峒，从今休更下山游。
诵经听得入从门，壁上偷他四偈言。毕竟单传端的处，卖薪供母是心源。
西方骨董南方宝，留镇曹溪几百年。自是后人当不得，有如翁者亦单传。
从前梵说堕虚空，独有坛经说不同。体用圆明皆宝相，一丁不识却心通。
未参五祖已开山，合下全身此地安。不是香烟忘故里，衣留孔道要人看。
清者何曾饮盗泉，僧盂底饭逆巢田。此疑欲问师无语，风撼长松啸半天。
浓岚四合冻云痴，水墨连屏鬭崛奇。冲雨此行风景别，满山翠滴水帘垂。
通宵雨滴急催梅，枝北枝南晓尽开。多谢花神好看客，随车十里雪香来。
凿通危石张文献，勘破禅关卢祖师。奇事已堪夸北客，梅花先暖亦南枝。
征舆六月度梅关，大地清凉树影班。行客不须梅止渴，流泉到耳冷潺潺。
山通一水迳皇都，多少英豪出此途。传我飞来元羽翼，好风吹送过天衢。
眼前无限往来舟，射利干名不肯休。少见人心如此寺，屹然砥柱在中流。
万里长江吸一杯，等闲袖剑九华来。溪桥独坐无人识，又驾长风跨鹤回。
桂林旧著绣衣来，久矣余波拍越台。自古直臣多牧广，广平曾赋岭头梅。
晓来竹马跃儿曹，次第牙幢压近郊。五老跨羊持色穗，也应欢喜侯前茅。
别去丹山划七春，一廛今日是滕民。拟撑钓舸迎前路，猿鹤从傍冷笑人。
鱼稻之乡雁鹜骄，鲸鲵喷沬撼江潮。明公自是威风手，南土应无莠害苗。
杜刘二子颍川居，出处虽同语嘿殊。勿谓寒蝉吾愿学，闭门自办静工夫。
金斗高跳鬼状狞，世传此像是魁星。祥光闪烁开先兆，助子秋闱笔砚灵。
里同清献久闻风，耿耿胸中便不同。一疏叫云韦布日，大廷对策想输忠。
舌似河悬笔水翻，春官首疏见忠肝。士须卓尔名当世，好取前修节行看。
钵中滴水也难消，切莫贪他寺富饶。留取大皮缠大树，腹围紧紧篾三条。
一般奇怪弄精魂，猪蚬皆餐针戏吞。未到空通渠地位，只当斋戒作沙门。
不到罗浮瞥六年，后期几误铁桥仙。远云不隔山真面，西麓原同第七天。
灵符锁尽穴中蛇，深入千岩处士家。峒户隔云呼不应，时时流水出桃花。
八十童颜双眼明，浪游湖海一身轻。莫将啖肉先生比，个是罗浮老树精。
道是空山却有渠，原来有有亦无无。若能空到真空处，万斛尘埃著碓夫。
看尽西园十里梅，黄昏寒月趁人回。要圆一段清游事，更访仙宫索茗杯。
翁来灵笔舞龙蛇，翁去瑶坛锁暮霞。旧事欲谈三百载，五云阁上望仙槎。
桂菊风香造榜天，门标捷帜地流钱。笔端快便行年顺，骑鹤缠腰身两全。
雕鹗联翻二十名，看看金榜是同盟。河南人面分明见，尽说龙头谶已成。
恰重阳日到南山，小摘黄花供绿樽。钟叩一声萧寺晚，移舟载月过前湾。
酒湖无尽春无限，一叶江湖万里天。明月满篷风荻响，醉眠正在白鸥边。
远公鼻孔著莲香，引得喃喃哄几场。供佛建庵人更错，参机元不在西方。
此经如筏，写之著相。而刺血写，妄中之妄。经诸佛说，血父母生。何浄何垢，等为前尘。末法阇梨，沉酣入骨。一毫且靳，而况于血。血犹可舍，是知身幻。大痛一囘，直须臂断。
冷面皎霜凝，电光双目峥。生来元自别，不但父书灵。
衣兮木叶，髯戟面铁。所执何书，愿闻其说。
碧其风巾，皓其云袍。六合飞遨，仙中之豪。
丈室著不得文殊，众香国里薰教臭。无端诈病却成喑，只为从前多业口。
竛竮山癯，搭飒野服。煮茗松根，煨芋岩曲。且农且渔，非仙非俗。淇傍何有，秋鹤霜竹。
老经云，坡记成。名非古，堂遂轻。两翁像，久晦冥。伟方公，旧贯仍。取彼栏，护此泓。新作盖，环以铭。遗千年，饮清泠。续坡谁，李昴英。
已办僧心，未圆僧相。才得方兄，便成和尚。
作佛何曾要裹缠，顶门尚欠世间钱。舍身者与舍佛者，选佛场中化有缘。
作佛本无相，为僧却要钱。岂无人割舍，为结恶因缘。
即心是佛，见性成僧。无奈世缘，要二尺绫。
建水怀襄，孔殿岿然。文未坠地，道昭于天。轮奂鼎新，丁奠揭虔。肃肃冠佩，粲粲豆笾。惟圣立范，载籍具传。浑浑噩噩，书教百篇。危微精一，纲领所先。诗六义教，风雅颂全。曰思无邪，蔽以一言。易教精微，四德首元。演六十四，母坤父干。春秋事教，惟义与权。行夏之时，独许颜渊。乐教导和，钟鼓管弦。雷出地豫，乐之大原。礼教导中，三百三千。其端辞逊，如始达泉。垂兹六教，何千万年。睠惟此邦，儒哲比肩。厥有考亭，是绍涧瀍。发挥六学，有功圣贤。守吏初献，与士周旋。祀毕作颂，同志勉旃。
於穆素王，天纵将圣。小用于鲁，振挈纲领。莱兵面却，齐人退听。三都隳奸，两观锄佞。市无饰贾，朝无乱政。少壮悉逊，道涂不竞。曲阜大治，诸侯交儆。女乐间之，可以出迸。俟膰不至，于卫之境。留不暖席，去复俄顷。几围于匡，幸释以宁。归主蘧瑗，耻居次乘。彷徨过宋，流离在郑。魋恶习礼，木不留影。立郭东门，累然谁省。在陈徘徊，弗授寸柄。河水洋洋，不渡者命。蒲盟止兵，蔡惧设穽。楚尼书社，彼哉谗胜。辙环靡归，不容何病。十有四年，鲁复来聘。亦莫果用，六经是订。易系礼编，诗删书定。私淑三千，弦歌雩咏。维持太极，与天地并。贤于尧舜，功用之盛。专飨南面，此感彼应。笾豆牲牢，庭燎辉映。万有千载，垂于祀令。承祭儒绅，孰敢不敬。何以事之，存心养性。
圣人立教，以中为常。不得中行，取獧取狂。未见狂者，吾里有张。议论杰然，名压上庠。恶彼佞臣，请剑尚方。使终天彝，蚕绩蟹筐。天鉴其忠，策名颜行。筮仕分教，九龄之乡。惟九龄公，非血气刚。忧深虑远，性端行良。禄山尚微，测其陆梁。国忠林甫，恶未披猖。公预窥之，知其乱唐。仁必有勇，令名无疆。彼元忠辈，初志激昂。一遇摈抑，尽敛锋铓。媕娿喑哑，不敢否臧。自谓得计，爵禄之场。丧已丘山，得不毫芒。士辨薰莸，与道存亡。何以臻兹，惟学问将。弱翁懋哉，以保令芳。
吾党仲容，行修能通。而志卓然，以慕直躬。尝侪扣阍，力摧奸锋。上旌其言，擢第南宫。府庠诸生，坐斥怱怱。君尽远诒，盍援掖逢。予疏已先，所见略同。每起敬爱，有烈士风。予归里闬，时访藋蓬。匪义不谈，惟理是穷。告予戍及，栖枳湘中。壮哉兹行，近紫盖峰。刑使杰然，蜀彦之雄。埋轮大勇，折槛精忠。朝夕趋承，必得所从。一被容接，终身登龙。惟仕首辅，必廉必公。惟学策要，必敬必恭。胡张之乡，名理之宗。公余取友，以相磨礲。
东莱之师，是为拙斋。学无不究，道无不该。体统纯正，规模拓恢。卓成一家，犹斗之魁。未及百年，遗响冷灰。我守宝婺，四学是开。以导生徒，俾绍东莱。回首七霜，谅多成材。英英耕叟，我友自孩。吐词不群，制行亦瑰。勉以朱学，持论不回。仆家源流，是拥是培。仲尼得伋，垂教方来。拙斋有孙，其道未颓。且告瓜熟，定王之台。僮马载驰，羔鴈屡催。予闻湘流，夙称圣涯。懋陵之邦，元公所胎。南轩昭昭，五峰巍巍。岂无秀民，可与摩揩。求仁得仁，懋哉懋哉。
易中之策，阴阳错综。是兴神物，以前民用。受命如响，吉凶生动。子取策名，仆沿理控。先觉仲尼，方人子贡。惟诚前知，不亿而中。中庸即易，是道公共。非策之策，斯语请诵。
堂堂六湖，清秋玉壶。我则尚友，岂敢为徒。仁义弘毅，不可夺志。岂私我朋，义之与比。德必有邻，二彭其人。与语终日，澹无一尘。以罪来归，得此四宾。甘心涧谷，以老我身。
贤哉二生，不远千里。瞻彼径坂，今之泗水。予诗为容，有进无止。非殷洪乔，乃互乡子。
欹枕肱曲，匮藏美玉。造道高深，庭草交绿。
中庸致曲，学记琢玉。子过仙柯，瞻彼淇绿。
易之广大，无方无体。河图授羲，斯文天启。爰画以象，是陈八物。演六十四，阖辟伸屈。文系繇辞，二千爻旨。孔绝韦编，十翼备矣。后来濂洛，发明几尽。万世学者，于此取信。弘毅李君，以身体易。消长验气，吉凶考德。方初学时，四载忘寐。感苍筤竹，至产于地。盖三十年，然后成书。其语不费，其趣有余。予得其稿，日置书案。熟视厥履，为之三叹。道无隠显，形上繇下。修辞立诚，穷神知化。
青出于蓝，冰寒于水。立言劝学，荀卿氏子。卿不如轲，醇乎醇矣。谓学无他，求其放心。存则圣贤，舍则犊禽。差只毫发，隔逾丈寻。必有事焉，所言何事。而勿正心，正亦何累。勿忘勿助，持敬之意。于此习察，是之谓学。于此而劝，其进罔觉。勉哉宗辰，说博守约。
天之苍苍，而在山中。大畜之象，验之于躬。六尺之微，万善毕丛。往行前言，浩浩无穷。一以贯之，何所不容。两间非大，此之谓弘。牝马之贞，行地无疆。古往今来，其道有常。是以资生，至哉化光。君子体之，六二直方。直内方外，何用不臧。守此之毅，贲育非刚。泗亭之参，以此任道。繇轲而后，孰其深造。濂洛儒先，知德之奥。非苟知之，亦免允蹈。兴夫请书，朝夕戴抱。懋哉懋哉，至于华皓。
英英吾宗，神骏之姿。笔有天巧，自铸伟词。抱负不凡，植立甚奇。爰初筮仕，即不诡随。笑世滔滔，相与磷缁。过予告别，凛然自期。耻逐京尘，愿易丛祠。莱衣奉亲，乐道忘饥。予惟上饶，渊源未衰。玉山文献，考亭所推。章涧二泉，名论清规。迩来后生，古为似之。仁亲友兄，径坂是师。子归取友，伯埙仲箎。咫尺柯山，考德订疑。他日成就，麟祥凤仪。
英英二徐，名德之雏。早从烂柯，知所步趋。南陔子职，夙夜尽劬。九日黄花，采采盈裾。请寿堂萱，大年方壶。庞眉发鹤，重锦轩鱼。母诏子前，问学勉诸。参匪直养，心传泗洙。诚身悦亲，授伋著书。子曰懋哉，益厉厥初。荣多遗母，文绣不如。戏舞樽前，母为笑娱。我寄四言，俾陈座隅。
前年重九日，黄衣携御椠。抗牍回天聪，批鳞蒙帝念。虽惭献六箴，犹许疏十渐。去年重九日，石鼓偿愿欠。菊丛对佳客，萸觞倾旧酽。一时啸咏狂，万丈词华艳。今年重九日，龟息静中验。亭前寒叶落，楼外晴波敛。故人何殷勤，清樽持潋滟。思君甲辰疏，拟昔尚方剑。士锋皆辟易，忠舌为饫餍。回首今七秋，日月光同掞。知暂陆浑游，难久承明压。老我思荷锄，一壑柴桑占。
暇日登层城，目眺黄花冈。来山何岌嶪，余势犹回翔。郡治枕其中，溪流绕其旁。建中实经始，淳祐罹怀襄。河伯何不仁，平陆如江洋。水余予领牧，初至觉荒凉。頼天赐连稔，田里多稻粱。旧观喜渐复，新屋兴未央。偶领宾戚游，松下倾杯觞。岚气接洲渚，举目皆寒苍。
煌煌使者轩，新扁焕群目。周爰远有华，不可居无竹。天风泠然来，云气滃而簇。知君子猷趣，一笑等荣辱。每云安乐窝，似胜相州纛。凭栏对此君，竟日玩不足。余亦慕姱节，时时赋猗绿。闲思载醪去，悠悠想九曲。新诗带仙姿，霞餐谢粱肉。愿言植梅友，疎影横水澳。
驿足行都来，手赍诰一轴。发视喜非常，耆儒见褒录。斯人德无瑕，有子道振玉。陛下自好老，微臣耻干禄。耕云入山深，钓月玩水绿。一朝朱绂赐，庞眉释袍鹄。莱衣拜称庆，起舞徧亲族。我在霞洲上，折屐亦越宿。兹忻赞书至，哦诗遣驺仆。遥知参侍点，论学绍淇澳。
我敬楳埜翁，治郡如元结。一朝殉国死，黄壤恨谁雪。赤输陈蕃心，碧化苌弘血。铭笔得柯仙，群阴消蟋蟀。
予归假阖庐，守曰于我馆。风雨已遁逃，云山况奇观。径坂形声诗，蓬莱名遂远。求仁居之安，是宅靡有间。
儿时摘青梅，叶底寻弹丸。所恨襟袖窄，不惮颊舌穿。我年不自觉，以我齿尚完。尝新试一荐，喉棘眉先攒。岂味不悦口，岂老难强餐。人生煎百忧，算梅未为酸。
岷峨储英贤，一例皆家食。公亦淹海角，麾节犹赫奕。七闽政多幸，福星照南极。轻裘镇铃合，使斧光卫戟。门弧初度临，和气徧阡陌。宿雨洗瘴氛，朔云报寒色。前期为重九，后期为至日。中间产蜀珍，天意扶阳脉。愿言爱刚健，他日寿王国。
景山书来说蜀珍，与吾气象清而真。束书亟归侍温凊，力祈朴学为是正。程文不过工进取，何若杜门诵论语。一言可以行终身，世间至乐惟求仁。弋阳余干相望尔，紫阳的传伯舆是。同志更有李纯父，劲节清名照今古。为我问讯出此诗，子亲炙之有余师。
丈夫流芳在身后，眼前一食常不饱。何况吟工抉元化，万象日月遭搜搅。君不见饭颗山头饿少陵，柴桑径里饥渊明。无钱对菊坐终日，得钱沽酒醉交朋。又不见春岸飞杨花，圣俞得句贫转加。羊肠遶车声，黄九一生坐穷鸣。欧苏只得从旁叹，不尔何由负盛名。
丈夫未遇时，流俗多白眼。张耳能致千里客，相如竟辍万金产。方子一世英，要路争力挽。行行取侯封，何必守蠹简。
荷锸自随刘伯伦，裸葬旧闻杨王孙。伟哉二子真旷达，身虽殒灭名独存。要知形骸本外物，中有妙用超六根。火风地水归四大，梦幻泡影何足论。君不见桓魋石椁秦铁户，歌钟未彻野火焚。不如得钱即沽酒，时时醉倒三家村。
玉柯仙管频念我，大书束缣浓墨斑。寄情缥渺江海际，匠语惨澹云烟间。燃藜太乙中夜照，垂钓客星清昼闲。观公舒卷皆以道，仁智山静水潺湲。
学者山斗吾径坂，杜门养志衣莱斑。孤峰度越青云上，一世失得浮埃间。凤鸣思诚频遗讯，龙卧草庐相对闲。三贤鼎立名师友，衢江万古身潺湲。
衡阳布衣武应辰，柯山迎拜新使君。使君道德今天人，不知肯开衡山云。君看衡云开未开，吾道所关非小哉。应辰为我三致意，行藏已定颜心斋。
今年至日有喜色，四方士友来请益。德场宗英质大学，上饶诸贤问太极。草庐一纸隃寄音，径坂七言大书帛。衰予甘遁西河上，点检身心有方册。
羡公博学今扬雄，未许蜀珍专瑞蜀。喜公奉使今鲜于，又见福星来照福。我初敬公因谠疏，万言批鳞折五鹿。我转敬公缘清操，高吟放鹤孤山麓。今兹仗斧更仁厚，庭草不锄生意足。忧时两鬓白发增，爱贤一念缁衣笃。衰予归卧西河上，都骑时来寻涧谷。清言竟日无尽藏，想见胸中几天禄。若人盍置论思地，垂弧定有锋车趣。去年五言称公寿，今年笑指湖山绿。
潜斋山雨过从久，每说二公不离口。山雨去佐玉楼仙，潜斋起领金坛守。一江一浙两知音，柏枝东指还西否。胡然拄杖转落南，膜拜丛中狮子吼。
姑蔑之墟，郡郭之隅。幽閴兮陋巷，卑渫兮绳枢。真人兮匵藏，道貌兮山臞。有时兮过市，徐行兮当车。天津游兮闻鹃而慨叹，鹿门登兮采药而踌躇。明月兮啸咏，白云兮卷舒。我评其人，陶邵之徒。畴昔岁兮司银台，力抗疏兮征玉庐。朝奏墨兮欲下，暮出昼兮尼。诸君一笑兮草芥，余三惜兮璠玙。拟笺天兮嗣请，近因风兮止余。仰高致兮慕予，积卑忱兮愿摅。善不进兮不已，终当谅乎纯愚。
谓无极不可状兮，造化之枢。谓无极可状兮，声臭俱无。至哉濂翁兮，是剏是图。后来诸老兮，交辨鹅湖。彼是此非兮，畦畛何殊。究其指归兮，风乎舞雩。吾默会于心兮，征以通书。阴阳动静兮，何始何初。人人有是兮，奚问乎吕陆张朱。
忽得高贤讯，篝灯读数回。苦辞白鹿讲，盍为紫阳来。水毁祠无恙，堂新教有开。须君速戾止，倡道淑英材。
清苦推洪毅，人今合古求。道东吾所敬，学北子为优。夜气存无馁，晨餐缺不忧。时来同析理，相对一茶瓯。
留尔纫秋桂，归欤迫戍瓜。定将儒术饰，肯以惠文夸。狱敬裨王国，帷褰佐使家。公余更努力，学似海无涯。
西风催仕轫，比部得英曹。泽物官无小，观山岳最高。须知戴星出，慎勿厌尘劳。彩棒有余暇，何妨诵楚骚。
尔宦神臯日，搢绅无间言。勇怀南邑绶，为便北堂萱。侍讲鸾栖旧，端明棠荫存。时能挹前辈，为政有根源。
千古筠溪节，名孙尚有诸。敢言禁闼黯，勇退汉廷疏。扫轨门如水，悬鱼饭只蔬。讣传缨绂骇，惜绾不中书。
淡似香山老，臞于涑水翁。政须将及子，心孰不为公。后进师清俭，前旒誉直空。墓陵手所筑，过者式高风。
忽报斯人讣，伤哉命压头。皇皇如有索，落落竟何求。学道鱼千里，辞家貉一丘。幸哉犹有子，可解二亲忧。
急雨收声霁景开，蓬仙岭客岛云来。千丛撷秀牙铺雪，万臼研膏杵震雷。池上落英留绿叶，眼中飞絮点苍苔。去年醉墨今重看，笑领诗翁潋滟杯。
蜀浙当年贡亦劳，至今惟重建溪毛。地灵丹凤啣萱草，水圣苍虬幻雪涛。笑指茶星夸小范，愁伤民力叹袁高。皇华早晚归经幄，丁俑应难谏舌逃。
东风未绿无边草，北苑先抽绝品芽。六辔行山清雾潦，一枪入焙带烟霞。凤呈奇羽名仙麓，龙护香泉供帝家。万碾玉尘飞动处，鬼犹劳矣况人耶。
使华金掌冠卿材，曾侍红云一朶来。龙井为君增洗濯，凤山来客小低徊。膏翻玉雪团香帖，味笃金兰共酒杯。计相他时踵庞老，席前敷奏记东台。
仙芽龙水办头纲，百草山中不敢香。表进得陪华使拜，贡余遣饷守臣尝。拟思苦口陈忠谏，可但饴茶献上方。分我清风生两腋，惜无文字只枯肠。
周原愔愔隶台纲，茶篚驰供玉食香。贡重郑男难并列，品珍考叔未曾尝。乳花烹就分清贶，英草吟成属大方。后蔡前丁同入讽，令人怀古九回肠。
郡凋亦办七茶纲，不似霜台雀舌香。上美为元包锡贡，残膏分丐雪翻尝。三为大有天王飨，二得坤中臣道方。退食自公味公赐，狂吟牵动璟心肠。
东风吹折凤山芽，驿献花箱仗使家。遥想仙芳供御盌，应怜味谏落天涯。厥包锡贡何年始，其苦如饴信地嘉。斋祭无繇陪褥位，膏余分匄咀菁华。
凡卉千山未吐芽，天生灵草瑞天家。漕修贡事东西廨，使起英流南北涯。谏苦固应疏汲黯，品高终必相王嘉。老衰不办茶歌献，但诵周原远有华。
招麾不可独斯人，中外称为社稷臣。永叔未容居四谏，鲜于且起福全闽。光华濡辔今亲遣，风采埋轮又一新。命下八州俱鼓舞，紫霞老守喜津津。
九曲山川值异人，仙灵忻舞对波臣。德星临照来从蜀，瘴雾澄清一洗闽。泽物濂翁仁望著，宽民王旦政条新。烂柯精舍班荆语，好约秋风到北津。
皇华都骑访陈人，似洒仙瓢助守臣。亭午建台申大雨，作霖用汝泽先闽。物情是处皆忻吐，吏习从今一洗新。陕事早知付韩范，尧夫定不叹天津。
皇华相约醉崇台，正月海棠弥望开。万象呈春杯潋滟，千花炫夜烛萦回。雨余妃带华清沐，云幕仙从绛阙来。明岁公归对红药，吟成寄我馆蓬莱。
西州名品萃东台，特为光风连夜开。春事三分元未半，诗肠一日九周回。雨中有泪坡吟尽，马上沾花甫醉来。郡坞数株寥落甚，园丁爱护剪荒莱。
人间姚魏总舆台，独占神仙上品开。绝代词华三峡倒，当时谏草九天回。晚晴大白簷前举，春暖小车花下来。笔补浣花溪畔老，吟工压倒北山莱。
孤风独上子陵台，藻思天然顷刻开。银烛不妨花下照，铁心肯向赋中回。休怀濯锦江边梦，早应筑沙堤上来。急裹紫霞望公至，也教凡卉识仙莱。
使承帝命若予工，膴膴周原布惠风。正似公权怀笔谏，岂如后蔡谱茶功。春盈夏涸疑神水，荼苦饴甘属太空。芹献固知仍旧比，采蘩泂酌亦昭忠。
春光物色伴扬班，昼出城南暮入阍。转蕙风吹禊亭竹，采桑日照女筐蘩。清游得共皇华醉，妙语能追红药翻。一任鹃鸣芳自若，坐间嘉客意同原。
一翁闲伴两星台，亭畔看花花半开。我盍归田垂钓隠，公行持橐侍鸾回。流鶑似避宫粧靓，黄鹄曾将蜀种来。二妙赓酬康济手，横舟句好相推莱。
天风吹我到丹青，不觉春华又再经。芝叟采来云冉冉，茶仙尝后水泠泠。溪山信美瑯琊景，宇宙无穷岘首亭。登者固多公不朽，老衰得附凤凰翎。
何人潄石枕寒青，飞鸟徘徊不敢经。却骑同登观溟涬，怀仙遥想戒真泠。西山南浦临流阁，北树东云把酒亭。道极高明须峻绝，铁狮峰顶振风翎。
侵云祠宇绝荒凉，目眴凭虚兴寄长。仙者远游非穆穆，天之视下亦苍苍。贵公业趁尘泥腐，小尉名争日月光。此地何缘子真到，孤忠处处慕留芳。
节迎吹帽约郊行，衣裌登危露未零。一笑向时分皂白，相逢今日共丹青。清姿照世郎官宿，劲操擎天柱史星。自有此山无此客，来同老守醉还醒。
久闻杰阁愿今酬，亭午登临到上头。二水清澄新雨霁，众峰苍峭冻云留。拟赓场圃诗人句，休负烟波墨客愁。信使偕行原隰耀，仙山多谢约同游。
后期采菊约新酬，笑指西风帽恋头。陆羽久仙泉水在，紫芝何代寺峰留。霞边野雾供吟啸，泽畔归鸿免叹愁。愧乏登高能赋手，陪公后乘写清游。
扶杖来观徧老农，清朝新礼采芝翁。德尊韦布封员外，恩重牙绯视治中。言悟千秋逢主圣，躬行万石耀臣工。求与抑与从天下，径坂丹忱殿陛通。
何曾学圃学为农，陋巷萧然白发翁。便拜冯唐长郎署，更荣弘景相山中。诏褒忠孝垂青史，上想仪型遣画工。庄叟湛然元不动，平生风雨视穷通。
拜疏归田学老农，天高未肯听衰翁。逸民且举邵康节，有子并称程大中。给札说书皆御墨，教忠锡爵励群工。老臣只代臣颐请，颐不祈恩何自通。
赢粮多士二千余，争向柯山讲席隅。立天地心鸣道铎，开生灵眼识师儒。孔融鲁国奇男子，孟氏邹人大丈夫。我在紫霞洲上笑，惜无羽翼到三衢。
驿足归来以口陈，烂柯山色碧嶙峋。横经二月二十一，听讲三千三百人。圣者子孙皆在列，愚而夫妇也知津。衰翁首看法筵义，文与正蒙相比伦。
紫霞老子望青霞，喜诵新吟倚鬂华。已遣鸣驺迎道左，那知纫佩尚天涯。为庄椿寿称觞近，访武夷仙卜日赊。秋夜月明游九曲，櫂歌声里赋岩花。
谒想仙姿诗见之，坛高屈宋隶吾麾。在邦无怨仁何怨，与世多违道不违。一鲁丈夫独儒服，百曹相国漫戎衣。折冲人物山中隠，谁佐君王立德威。
谁云姑蔑远无诸，梦绕柯僊抱膝庐。我得闲中繙鲁语，公应静里玩羲图。雷犹地伏阳新复，云向天升雨可需。好倡诸贤为时出，只容衰嬾老西湖。
吁嗟肤使襟期厚，来顾陈人老鬓班。席地樽开樵舍畔，停云兴在玉柯间。不知天上皇华贵，也共山中半日闲。好向金门领名胜，独留一叟弄潺湲。
忆昔朝旌别未央，逋仙风味饱哜尝。绣衣来酹东涛月，清节更餐南雪香。姑射真仙陪直指，绿华再萼瑞高堂。蓬莱花使传春信，早晚芝书趣觐王。
使者星明太史占，东风戒路揭帷襜。食当加倍稀亲酒，献不求余少榷盐。因进御茶供味谏，肯然官烛示家廉。老生莫效临岐赠，诗附仁言当束缣。
皇华叱驭遂驱驰，抱病怱怱语别离。不到天风海涛地，空吟春树暮云诗。似闻信宿留桑下，惜不扁舟趁水涯。一笑论文何日再，玉川为我说相思。
皇华珍意办头纲，余馥吾侪也得尝。黯戆终然言有味，仝衰那得字搜肠。耕云陇畔知无憾，贮月瓢中剩有香。独念郊民多菜色，旱饥粟价踊非常。
恭承礼聘典文宗，秉笔秋闱合至公。城郭纵游知有日，院门深锁寂无风。抡才未拟升司马，发策方将问卧龙。忽辱有诗相慰藉，一时裁答愧怱怱。
特为予来冬复春，重寻旧话续新闻。诸儒学北今谁嗣，独步斗南犹有君。精舍诸生朝问道，郡斋一叟夜论文。絷维不可成分袂，搔首江东日暮云。
淳祐清忠推杜李，岿然名德頼公存。岁时阔会英耆社，风月稀游独乐园。一榻自观心主静，诸贤欲扣我忘言。仆归借屋西湖畔，半载才能两造门。
敬简如翁吾所慕，即之目击道斯存。斥归借卧平泉石，倦出几名傲吏园。早日寒斋令尚友，近来径坂寄传言。文山岁晚梅如雪，拟约庞公到鹿门。
眼界纷纷尽扫除，云烟杳雾是匡庐。江山信美非吾土，井邑繁雄想旧庐。落笔纵横看草檄，感时忧愤欲成书。要须起赴功名会，莫守陈编似蠹鱼。
醉墨淋漓天地间，谁知大德不逾闲。世无孔子今希孔，国有颜渊易铸颜。多士龙门一乔岳，斯文牛耳两名山。暮春九曲峰前水，一笑风雩气象还。
英英直气验操存，夜校群书日灌园。嬾不到城三十载，老犹落笔数千言。吴公何敢轻招贾，徐穉兹来特访蕃。衰拙迩来逢盛事，德星远远照朱轓。
槃涧老龙埋骨久，交游得尔最知心。诗摹海屿天风景，琴弄仙台玉笥音。畴昔羽衣曾过我，只今石鼎又联吟。丹成若欲归山去，恐被人间有物侵。
徧游天下好山川，归向隆中葺数椽。似慕孔明效龙卧，尚随陶侃指牛眠。诗书发冢笑何益，富贵乞墦嗟可怜。若语人时劝忠孝，福田不似种心田。
霞州守吏庆筵开，喜为朝家得俊材。九曲山川增气槩，八元人物照樽罍。谶佳将报淮沙合，文焕新迎御扁来。不朽荣华轩冕外，君看云谷胜云台。
狐腋羊皮孰劣优，每嗟里社尚沉浮。千篇南雪题几徧，一马东风去不留。吴地名高诵梅福，汉廷语吉趣朱游。柯山若问衰陈迹，为说犹怀畎亩忧。
当年肮脏厄伊优，身寄枌榆宅尚浮。芝凤未肦羔屡聘，樯乌将发燕难留。朝廷终念孔文举，里社回思马少游。烟雾沧波休健羡，吾侪嫠纬莫忘忧。
琴剑前时为我来，志同道合味悠哉。每怜一水马头险，惜放斯人鹢首回。鲁语手笺应毕卷，汾亭指授想多材。不知肯践诗盟否，菊已凋零梅又开。
山间藜杖看初春，忽报沧洲除命新。今日昌黎司宪部，几年陆贽任词臣。扶持世道岂无策，宗主时贤今有人。老懒贵游书尽绝，一诗隃寄霅江滨。
建上文忠音响绝，尔来复说蔡翁卢。君归南浦颜无怍，我老西河道不孤。空有寸心驰记室，绝无一字到中都。吟成遣寄嗟何阔，开卷应嗤此叟迂。
数士英英未易招，当时一网尽于萧。公才何止为陈瓘，朝论今争推杜乔。国定须贤扶宇宙，士惟知道乐箪瓢。凤凰千仞需时下，谗说新来已雪消。
衰拙新来领建安，郡斋夜梦绕余干。东都得尔名节重，西贼闻之心胆寒。海内四贤尚家食，闽中一叟愧空餐。幔亭仙掌文盟在，好与伯舆来共看。
绣节当年立碧霄，至今遗爱蔼懽谣。云烟何止能开霁，山岳曾闻亦动摇。纵未振衣华表著，不应分席混渔樵。余干宰士今乔固，定有诗筒慰寂寥。
云间把酒更持螯，九日登临意气豪。自有此山题墨富，独推二老擅名高。禅关曾访移泉脉，亭扁重书镇海涛。老我空游愧能赋，得君藻笔仆名骚。
不羡丛菊并二螯，羡君出语真俊豪。崛奇退之石鼓句，清逸永叔庐山高。壮怀倾倒涌泉寺，健笔嘘吸沧海涛。后期进步登大顶，上续风雅卑庄骚。
崎岖穿竹篮舆侧，高下扪萝石径幽。虎豹遁时深谷窈，鱼龙舞处大江浮。公难闲坐山中相，我久吟披泽畔裘。白石清泉知此意，请将直钓钓璜流。
涌泉亭畔坐蒙茸，手指三江抚万松。石鼓生云深有意，珠骊吐水密无踪。禽声人语同时乐，林影日华相映重。邂逅一樽开笑口，菊萸犹笑不从容。
华峰早日得追随，议论词章颇俊奇。五羖固应羞自鬻，一夔惜不佐来仪。东嘉把盏论文日，婺女停舟问易时。黄壤竟埋斯士骨，推贤不早叹珠遗。
忆与东岩居里社，萝云松月共诗盟。伤心遂哭公三世，堕泪难招尔九京。领郡抗章生掇祸，过庭吟稿死留名。似闻难弟尤儒雅，好率诸郎副旦评。
先正当年遇阜陵，在廷玉立指忠清。甘棠笏得孙枝绍，使竹符分棣萼荣。七袠骎骎登上寿，诸郎鼎鼎擅英名。北邙千古知无恨，吟些聊供薤露声。
兰陔送母度新阡，追忆东岩老谪仙。虀办咄嗟供妇职，肝刲一再续亲年。六珈偕老荣何盛，二子乘舟晚可怜。彤管责堪陈信史，今将列女传同编。
易说刊成未，心传自法云。寄声扬舶使，一力主斯文。
鶃鶃何为至，于陵转馈予。出哇吾不敢，笑付老庖厨。
犹记衰翁佩印初，曾将四学劝群儒。只今郡守西山后，好勉人人诵吕朱。
传闻议论异柯山，辨难何妨莫失懽。试取景仁与君实，中和问答几书看。
身是金华旧使君，闻公新渥倍懽忻。朱轓暂为东莱起，收拾干淳未坠文。
江西格了使湖南，又似当年朱晦庵。问学如公真少辈，请将大道讲毡谈。
紫洲洲上得诗筒，展诵青霞在眼中。白首漫郎应号叟，黑头永叔早称翁。
人皆山斗瞻吏部，谁敢文章近左司。君看玉池金鲫句，尽刊腥腐带僊姿。
一世龙门未易攀，鲰生负笈造柯山。束修以上吾斯诲，应许吟风立雪还。
紫霞洲上雨如丝，白发衰翁有所思。吟付三山林敬则，烂柯国手尚观棋。
圣断锄奸不大声，传闻侧席迟幽人。人今天民之先觉，幡然风俗还振振。
千仞冈头一振衣，共嗟凤德卧郊扉。近锄萧艾知天意，会见朝阳露欲晞。
列子御风旬五日，庄周称寿八千秋。归欤烟雨蒙蒙景，萼集班衣賸劝酬。
径坂仙翁名盖代，得君胶法喜临池。鸡林鼠岛皆知重，尔亦声华万古垂。
寄语玉柯贤太守，万间精舍有诗盟。迩来曾践斯言否，此事须公剧力成。
似闻久客沧洲馆，曷不相从早数年。老我一丘事耕钓，劳君千里度山川。
抱琴几宿滞秦溪，多谢常丞寄近诗。细咀绝无烟火气，其人可与溯濂伊。
不须远远苦求师，恭敬渊源可细推。归路瑞安逢二戴，为予再四说相思。
太极成争今几年，濂翁先得我同然。经行醉墨怱怱就，不谓朋侪今竞传。
畏暑门稀问字徒，袖中妙语契周图。知君十倍侯芭学，老我非雄尚索涂。
扁舟乘兴山阴道，春半园林雪未消。便解貂裘从我在，小窗幽寂共箪瓢。
且看青山覆白云，悠悠世事谩知闻。扁舟却绝长江去，回首红尘路欲分。
近市依湖十里间，扁舟朝往暮能还。莫教老圃翻锄尽，留我他年葬骨山。
名斋取义本凡庸，借屋蓬莱理钓篷。特为紫阳访霞紫，临流一笑就称翁。
南涧当年浚紫洲，我今取号自虚舟。倚栏惆怅青霞远，何日从君飞珮游。
易跻廿四中书考，难聚三千听讲生。入侍亲庭为一笑，方瞳弘景转精神。
奸魂偃月忌吴黄，正气难摧百炼刚。奇响后来谁接续，玉川拜疏植纲常。
英英奇节东州彦，凛凛清风南浦豪。更有余干饶有道，建安堂上聚三高。
雨放凉飚晚复晴，小窗人亦共秋清。月华网在蛛丝上，错认踈帘挂水晶。
咫尺去天郡，少双名世儒。两轓建有日，五袴周无襦。孔庙云来祀，柯山衿珮趋。常侯振文化，相业起于衢。
吴淞人物老儒宗，闽浙文章属巨公。竹叶几杯惟对酒，棘闱数仞不通风。较文已辨珉兼玉，揭榜应知鱼化龙。近日有心来听教，奈何方面事匆匆。
二千年前，我不如你。二千年后，你不如我。看看，冷处与你著把火。
横一丈，竖十尺。明眼衲僧，近傍不得。若有人向这里转得身吐得气，祇园水也未到你吃。
穿人鼻孔，换人眼睛。都来只是这一句子，如何见得，题目分明。
晓花初拆露香新，独向空山冷衬云。忽被春风轻触著，淡红脱落乱纷纷。
花间蝶舞，柳上鶑啼。瞿昙未晓，达磨犹迷。分付丛林能事汉，临机一一好提撕。
落頼家风彼此知，粗茶淡饭暂相依。弟兄毕竟难同活，不免分头各自为。
四月八，生悉达，天上人间閙聒聒。老韶阳，要打杀，争似祇园舀水蓦头泼。阿呵呵，虽是死蛇，会弄也活。
禅禅，断贯索左穿右穿。道道，生苕菷横扫竖扫。
天自高，地自厚。一一不是单，三三亦非九。唯爱部渎山前丘大翁，见人长揖高叉手。
前半夏已去，新事不添。后半夏未来，旧事不减。而今新也旧也，拈向一边。
布袋打开，拄杖拈起。去也由你，住也由你。
灵山话月，曹溪指月。检点将来，只得半橛。
团团离海峤，渐渐出云衢。此夜一轮满，清光何处无。
一夏九十日，今朝事已周。寒山逢拾得，把手话来由。且道话个什么，梨出青州，枣出郑州。
面面相对，心心相知。人情若好，吃水也肥。
沙鸥尽日戏江滨，几度浮来几度沈。渔笛一声惊起去，依前飞下碧波心。
来住瑞峰，去住瑞岩。未操雪曲，且打乡谈，天上人间一十三。
昔年出此门去，步步踏著。今日入此门来，头头撞著。毕竟以何为验，洎合道著。
内不放出，外不放入。眨得眼来，铁壁铁壁。
擒虎兕，辨龙蛇。一句子，绝周遮。太白不曾登便殿，笔头昨夜自生花。
峭峻一方，玲珑八面。须弥灯王，有眼者见。若不见，随我脚跟转。
祇园千树秀，浄土九莲敷。多少参玄士，茫茫在半途。
三条椽下，七尺单前。有一则语，天下衲僧做尽伎俩。欲会会不得，拟举举不全。瑞岩老婆心切，略与诸人通一线。不容意解，只要心传，采石渡船。
隠隠烟村闻犬吠，欲寻寻不见人家。忽于桥断溪回处，流出碧桃三四花。
圣制中，有一诀。上三星，下半月。付诸人，须辨别。九十日，参教彻。参不彻，饮底是洋铜，吞底是热铁。
三张白纸，千里同风，此是古人吃不尽底涎唾。争如瑞岩，将个季春极暄，换个孟夏渐热。
那一通，你问我，玄关倒插无须锁。等闲一掣掣得开，三个老婆相对坐。
丁出丁，楔出楔。老赵州，端的别。别别，金刚脑后三斤铁。
水泻岩前，蛩吟砌下。问著衲僧，有口如哑。百二十日，弄真像假。今朝突出拂子头，浄倮倮，赤洒洒，没可把。
秋云秋水两依依，塞鴈声声度翠微。多向洞庭芳草岸，楚天空阔不知归。
瑞岩老还债，出生双耳聩。扣道道不知，问禅禅不会。怕冷收帽裙，爱凉解衣带。上下相依不相怪，由来彼此肚皮大。
九日重阳节，渊明采菊时。黄花到处有，何止在东篱。
华山突兀耸苍穹，坐断坤维千万峰。潘阆骑馿山下过，只闻啼鸟閙春风。
游鱼涧底沉浮，幽鸟林间上下。那堪东园刈麦，西畴插秧。小姑摘叶饲蚕，公子扬鞭走马。
崭崭岩石，蔚蔚松萝。左枝右蔓，横牵竖惹，满地交罗。几人遭绊倒，反怪葛藤多。阿呵呵，跳不出时争柰何。
后园馿吃草，开口见心肝。潘阆倒骑处，有谁能解看。
小鱼吞大鱼，尾巴露一橛。渔翁醉不知，空把丝纶掣。
主人翁，辘辘转。有手脚，无背面。或向深山里敲冰钓鱼，或向閙市中炙火摇扇。堪笑禅和子，长在蒲团上东讨西寻，直是不得一回亲见。当此自恣，将何证验。瑞岩今夜事不获已，未免擘破面门开个方便。秋风一阵晚来寒，吹断白云三四片。
萧萧黄叶埋荒径，霭霭浮云锁野堂。一阵西风俱埽尽，几根乔木倚斜阳。
转身动脚，开口露牙。明明是我，的的非它。衲僧不肯向省要处受用，甘自区区于道途之上。真可惜，诚可嗟。瑞岩老婆心切，未免为汝指个歇处。便请急急囘首，早早归家。
南泉卖身，只贪小利。道吾舞笏，一味鬼戏。百丈卷席，翻成钝置。赵州吃茶，太煞客气。老大隋更是没巴鼻，僧问佛法的的意，却道山前麦熟也未。
一夏已过了，生涯又复然。眉毛横眼上，鼻孔搭唇边。诸人若果疑情未决，但向冷地里摸索鼻孔看。
鴈山云，台峤月。或卷或舒，或圆或缺。两两三三，朝游暮往。袈裟角，拄杖头，挑底挑，裹底裹，不妨自怡自悦。若到瑞岩定是打教棒折，而今什么时节。
老姑强作少年时，烂把宫嫱红粉施。不管旁边人冷笑，满头犹更插花枝。
腊月三十日，一岁已周毕。野老竞相呼，把火门外立。
禅不用参，道不用学。放下更放下，安乐又安乐。
自把碌砖空里掷，必端自打自家头。酌然自痛自难说，自著摩挲归去休。
鲍叔眼下安眉，赵哥口边著耳。蓦然狭路相逢，两个是甚面嘴。
者老和尚，元无所向。一味麻皮头，做出万般样。我也无端被伊葛藤一上，惭愧桩子倒了也。衔怨衔恩，含悲合笑，烧一炷香供养。
庭前新吐一花红，袭袭馨香醉蜜蜂。公子见来情兴动，倒吹玉笛弄春风。
我有一机，觌面提持。如击金石，如奏埙箎，不是知音谁共知。
小姑将彩对花缝，半是深青半是红。被贼一时偷去了，浑家空自暗搥胸。
百花丛里跃鞭过，俊逸风流有许多。未第儒生偷眼觑，满怀无柰旧愁何。
秋山色老，秋树叶零。秋云影乱，秋水波澄。伸手缩手，取之不得，开眼合眼，视之无形。五湖衲子，披披搭搭，哆哆和和。那里秤量，者边匹配。瑞岩老汉却不敢与之较重较轻，斤两分明。
村翁因事扣巫师，祸福通肠直示伊。获得黄金家富贵，几多空自起狐疑。
学道参禅，别无方便。閙中底静里明，静里底閙中荐。坐断两头，打成一片。喜欢竖瞋拳，烦恼呈笑面。阿呵呵，瑞岩与么道，大似落汤螃蟹，七手八脚一时露现。
心心，拙妇穿穴针。智智，巫师骂土地。道道，矮子肩栲栳。佛佛，乌鸦啗腐骨。
坐底立，立底坐。我即你，你即我。毕竟烧香礼拜谁，几成话堕。
宏施韬略，密展谋猷。胸中浩气，远迈伊周，玉炉香喷几千秋。
我此一关，无背无向。拟欲进前，网在头上。
紫箫声断月初斜，笑指蓬瀛是故家。十二玉楼寻不见，手攀仙鹤步烟霞。
始从鹿野苑，终至跋提河。于是二中间，未尝说一字。年年花卉竞芳时，东风一阵成狼藉。
梨花李花白，杏花桃花红。的的正法眼藏，的的古佛心宗。灵云老几曾梦见，道得底都是脱空。尀耐螺江钓鱼船上翁，丝纶倒把搅春风。
你是川僧，我是浙僧。相逢相见，元似不曾。因何今日成冤憎，不见道臭肉来蝇。
送春賸欲举金樽，客不开襟怎与论。自饮一杯归去后，喜逢家乐閙黄昏。
五峰影里，双涧声中。有大宝藏，八面玲珑。
足不履地，头不顶天。才识双涧，便见双泉。问有今古，答无正偏。若也未晓，细嚼黄连。
峰头异角灵毛，涧底锦鳞赪尾。各各性命一条，都在山僧手里。今日放开线路，也不妨自驰自骤，自飞自鸣，自泳自游，自潜自跃，又阿谁管你，诸方密布漫天网子。
淘沙得金，凿石得玉。张弓得鸟，掷钓得鱼。
门外一犬吠，櫩前一鸟鸣。天际半钩新月，移影上疎櫺。忆得雪山六载，冻不死，饿不杀，夜半见明星。
一从醉别画堂前，鬓乱钗横语笑颠。最是恼人肠肚处，借婆裙子拜婆年。
正朝握拂，埽荡窠窟。左拣牛溲，右选马勃。竖作一团，是甚臭鹘。分付诸人，洗肠换骨。
一竖一展，一放一收。仰山弄险，过似岩头。頼是随风囘橹棹，几乎翻却钓鱼舟。
窦八抽身已败赃，偷儿曲为巧遮藏。一家著贼犹闲事，搅断平人几肚肠。
明珠璨璨对人倾，是甚多年鱼眼睛。抛撒满前收不上，粪箕埽箒乱纵横。
烟横大野，鴈篆长空。玉露滴开八枝九枝黄菊，金风剪下三片两片丹枫。吾家生涯，虽然冷淡，取之无禁，用之无穷。
扫荡边尘未著劳，折弓戏把射青霄。满攀自觉无多力，随手那知落一雕。
辊雪峰毬，打禾山鼓，露柱灯笼齐作舞。引得老丰干，倒跨南山虎。圣人作，万物覩。
将军令下闪旌旗，胡骑纷纷顿失威。纵有突然骁骤者，不知身已陷重围。
空兮空兮无背面，拈起豁然成两片。搭向南屏山角头，千古万古少人见。要见么，金乌飞上琉璃殿。
一自休戈见太平，跨龙仙去彩霞轻。感恩惟有西湖水，夜夜清波蘸月明。
南山有众盈筹，总是佛祖冤雠。一夏资粮尚少，岂容坐视无谋。长安城里，芳草渡头。頼有作者，为我希求，要使个个饱饫而优游。忽然遇维摩居士东指西指，又且如何对酬。一言才勘破，笑倒老金牛。
月临粉壁间尤白，烛入纱笼里更红。夜冷井边闻落叶，已惊秋色到梧桐。
庭前黄叶坠，岭上白云屯。风味无多子，何人共我论。
一遇中秋节，竞赏中秋月。指底指，玩底玩，说底说，到了何曾离圆缺。惟爱老长沙，一踏踏倒小释迦。光灿烂，绝周遮，不知端的落谁家。
西风一阵恶，北林平地摧。晓猿夜鹤，惊怨空徘徊。哀哉哀哉，戒光犹自照高台。
渚流虹影，枢绕电光。圣人出现，化洽殊方。
日暖喷庭花，风轻摇岸柳。双林入灭老臊胡，至今犹露摩胸手。
千寻浪里出头，万仞崖前展手。七百甲子老翁，刚然弄一场丑。摘杨花，摘杨花，翻身跳上树，惊散暮林鸦。
玉缆纤纤布嫩芽，香苞朶朶依新叶。化工底事把天机，剖腹倾心俱漏泄。
白苹洲畔，红蓼岸头。渔人得意，拨动孤舟。飞起一行两行塞雁，漾开七个八个沙鸥。丝纶在手，随放随收，时有金鳞上直钩。
九月九，一句话。有准绳，无柄欛。惟有陶靖节知缝罅，悠然见南山，笑傲东篱下。
将不去，拈不来。两个汉，一场呆。至今平地上，狼藉覆苍苔。
安眠露地牛，未脱黄金索。常在顾盼中，牧童难捉摸。
年年是好年，日日是好日。南山今日好处又非常，石人起拜木人揖。蛇生角，虎插翼。
烟迷岸树，水没汀莎。渡头拨动钓舟，野鸭翩然飞过。
云收幽谷静，雨歇幽涧鸣。风暖幽鸟语，日融幽草青。二祖不知，截断一手臂。归宗不会，拭坏双眼睛。致使衲僧，个个半疑半信，半醉半醒。争知道自来满口，咀华而嚼英。
九十日一夏，始终无缝罅。拶到末梢头，有个好说话。长爪梵志注九经，瞎眼波斯书八卦。
雪山层层，雪涧冷冷。瞿昙过去久矣，今宵谁覩明星。奇哉，低声，恐成妄语诳众生。
猫弄鼠，猿禁猴，云门固是有杀活机谋。检点来，依旧出不得者僧话头。
皎皎月沈波，萋萋草泣露。良哉观世音，不会转身句。
觉而动，照而寂。云浄月明，波停水碧。圆通触处露全身，依旧脚跟浮逼逼。
朝向廛中游，暮打市里过。滞货卖不行，頼是肚皮大。
西竺乾，东震旦。遍流毒，是者汉。不知赚了多少衲僧，至今八错七差三马九乱。
树烟漠漠水沈沈，父子相抛用贼心。授了衣盂连夜渡，钉桩摇橹到于今。
倚胡床，执白拂。三十三人，尽底籍没。却将一默对文殊，兔子何曾离得窟。
生不居家，长不出嫁。一柄笊篱，天上天下。虽然不直分文，只是无人著价。
无圆位中，一毫难状。于第二门，有个模样。长安城里卓红旗，鴈荡峰头翻白浪。更要不覩是籍没一切人家财，犹要算白帐。
握三尺铁，震一声雷。刚把密旨，翻作祸胎。流落西村李翁田地上，丛林又是一番灾。
夜叉心，菩萨面。动则云翻大野鬼悉惧闻，静则练绕长溪人皆喜见。有一道迷魂呪，三千里外学念者也灵验。
似马无騣，似牛无角。描摸出来，非常大错。错错，万古一崖倚寥廓。
搭一只手，挥三尺铁。天下衲僧，望风胆裂。岂料丰干院里撞著个匾头魔孽，尽把家私俱漏泄。却向玉融侧童峰前，对人点胸，背地吐舌。
密运玄枢，恢张要旨。名邈得来，成甚面嘴。若是金毛狮子子，誵讹岂止三千里。
轩昂气宇，矍铄精神。木鸡驱成鸾凤，刍狗逼作麒麟，世上知心能几人。
干之下，坤之上。有一宝，无异相。刚地描摸出来，便见许多模样。引一切人到面前，学算鬼丁帐。
头颅突兀，面孔鳞皴。刚把一茎灯草，对人秤作半斤。阿呵呵，从教道月明照见夜行人。
寒岩其骨，槁木其形。解语非舌，能言非声。埏埴立于未立，气质成于未成。自者般伎俩，也有人描模上丹青。
貌兮藓石，形兮云松。口捷如哑，耳聪若聋。布重网无明山上，荡一楫烦恼海中。吽，五日后也有个弄脱空，水底放出泥大虫。
怒具慈悲，喜怀惨酷。指方为圆，拗曲作直。不特凿石栽花，兼要堆云种竹。五五合成三十六，好彩是汝不学他，学他和汝入地狱。
霜茁其巅，云横其肩。眼无一角，鼻少半边。太湖水底走马，洞庭山上撑船。天下衲僧名不得状不得，取不得舍不得，一齐唤作教外别传。
眼无筋，头无脑。是个非个并除，佛兮魔兮俱扫。须弥山折筯挑来，眉毛上悬挂恰好。是谁识他，观音长老。
米里有虫，麦里有面。非是老卢，何曾觑见。见不见，八角磨盘空里转。
漆桶一枚，无大得大。鼓合丛林，翻成口过。有语不勘玄机，有棒不打铁磨。南屏今日开眼放一个，咄咄咄。
山头云，天上月。云月有殊，光影无别。此是吾端的，不许见，不许闻。大唐国有人，必能辨，必能别。不妨卷去挂向大溪头，教他几个横论竖论东说西说。
须弥绕白日，碧落穿红霞。唤作真则错，唤作相则差。只此一门难摸索，赚他几个失脚走天涯。
一见便见，一得永得。有影无形，易辩难识。大唐不许藏踪，日本那容隠迹。扶桑夜半日头红，不妨背手拈起一观，决定头斜面曲，鼻横眼直。
灵山密付，少室亲传。或长或短，或方或圆。直下若能提得起，优昙一朵瑞祇园。
怪石嵌空溅碧流，从来无路与人游。莫嫌立处孤危甚，要与东山作对头。
百草头边意已赊，鞭绳放下卧平沙。觉来古岸东风急，横笛一声山日斜。
踏断草鞋，拗折拄杖。彻底风流，匙挑不上。拟问如何，擘面便掌。
冷地无端错喜欢，却将鸱吻对门安。引它铁作面皮汉，千里闻风也破颜。
平常用处黑漫漫，十二时中没两般。大小赵州噇饭汉，斧头返被蛀虫钻。
一味放落魄，谁人柰得何。忽然刀斫手，依旧著摩挲。
曲曲弯弯地，明明白白中。当轩开阖处，一隔为谁通。
去年共遶涧滨行，话尽山云海月情。芳树幽禽尤记得，风前时作两三声。
古镜未磨黑似漆，及乎磨后也模糊。忽然打作百杂碎，笑倒当年舜老夫。
绝消息时消息，不流通处流通。未达曹源渊奥，依然两段不同。
烟霞影里苍苔面，山水光埋古柏身。为报梦庵休诸梦，老僧不是梦中人。
狗走抖擞口，猴愁搂搜头。瑞岩门外水，自古向西流。
赵老七斤衫，提来用恰好。若更问如何，且去青州讨。
草舍柴门僻更幽，何期过客也经由。蒿汤备礼不知愧，犹对傍人卖口头。
树动风摇，尘生云起。太上老君，何曾姓李。
两到临川愧罔功，只凭心事对苍穹。江乡又喜今年熟，一笑归田作好冬。
重访招提恰六年，松风萝月故依然。世间万事都休问，燕坐看山是好禅。
梅龙阅世今几春，皮毛剥破生苍鳞。通身苔藓云气湿，恰如初蜕离海滨。蜿蜒恍惚露半腹，花光补之难貌真。祇恐天上行雨去，呼吸风雷惊世人。
频来因送客，携酒访仙灵。归去成何事，重来媿此亭。天宽野水白，松润石崖青。倚杖思今古，寒鸥落远汀。
今雨水云来访我，西窗剪烛话辽东。百千万事掷天外，一十四年如梦中。琴到拙时方得趣，酒于愁处恰收功。明朝又挂孤帆去，江海茫茫正北风。
千年古石号金鸡，化雨霏霏长羽仪。不把稻粱为食啄，且将天地作笼栖。祥云架上非孤立，入晓声中岂乱啼。过客莫同凡鸟看，等闲飞到凤凰池。
百仞崖边有此桥，地平路稳玉骢骄。惠而知政今如此，拈起桥名问国侨。
桥前巧匠剪春罗，桥上亭亭景物和。明夜元宵一团玉，连波还解似金波。
夕照斜阳柳外鸦，杏园衰谢野人家。欲寻春色无寻处，尽在桥边野草花。
忆昨慈恩登绝顶，今朝眼界更分明。飞簷高泻银河水，隔岸遥传宝铎声。翥凤呈辉看欲下，浔龙露角望尤勍。凌风好向蓬莱去，一片香云绕足生。
枕畔鍧然宝藏钟，声从何处入高墉。蜀颅衰臂今如许，唤起穹庐一卧龙。
刘公到处留遗迹，奇绝惟兹独擅名。禅石无尘床稳卧，神丹有验井还清。冈峦四合如环绕，石笋孤高类削成。瑶草常春鹤不驻，松风犹似步虚声。
一到黄龙万虑灰，豪吟胜赏喜追陪。幽兰独秀花香袭，宿雨初收雾气开。湛湛冰池藏世界，悠悠梵呗隔尘埃。清风明月无人管，付与纵横石上苔。
三十年前一秀才，而今面目现如来。元知三教本无异，走入千山唤不回。僧衲西风囊有锦，禅心明月镜无台。我闻空谷脊梁硬，多得名流青眼开。
当今天子尊儒宿，何事幽人在空谷。子衿不复恋黉宫，禅衲惟其老岩屋。菜根脱粟供其飧，野鹤孤猿为之侣。衣冠当代多英贤，羽翮皆欲摩苍天。名缰利锁祗自役，萧散何似林中仙。矩山诗卷仁斋书，知音偻指皆名儒。千峰顶上牢立脚，清风端可廉顽夫。
胜地尚存龙虎气，荒台已失凤凰踪。六朝文物山川古，霸气终归指顾中。
楼阁峥嵘古垒门，日随潮汐谨晨昏。奠川禹绩勤沟洫，学海雄词识本源。演迆众流唯北拱，委蛇万折肯西奔。时人有问朝宗义，落笔诗成不待言。
夫子南游不到吴，殷勤题识寄嗟吁。干戈扰扰怜诸夏，季子流风过耳无。
远迩朝宗势拱辰，名高岂特为春申。孤峰堆阜无多地，一水仙凡隔几尘。簪履三千谁念楚，山河百二漫夸秦。云烟胜概无今古，俯仰休悲迹已陈。
翼然溪浒一亭新，潋滟波光巧样春。一舸月明鱼射宿，数帆风饱客知津。沙侵鹜碛犹含润，花点鱼叉不受尘。莫听阳关始拚醉，好将酩酊付芳辰。
寻幽天气得晴酣，小小篮舆胜绣鞍。洞以乳名云液涌，泉纡石出水晶寒。山容染翠开油幕，竹韵鸣竽立玉竿。孰谓地灵钟秀异，美哉风物见兴安。
郡邑相望路半停，屹然香刹耸林坰。罢参释子忘情久，应供胡僧入梦灵。东去无情波缭绕，西来有意柏葱青。定知俗驾经过少，月上松扉不用扃。
谁道灵仙擘不开，天然琼室与瑶台。涪翁句重曾相识，料想烟霞许我来。
石门定与玉京连，曾著方壶不老仙。犹有当年丹灶在，空岩寂寂锁寒烟。
路入清溪一带桥，满汀红紫半零凋。数峰髧鬌山堆髻，百态妖娆柳飐腰。联辔踏花嘶宝马，当垆换酒解金貂。堂堂无计留春住，望断天涯去路迢。
绿暗红稀四月天，榆钱铺径撒青毡。雨肥渴动羹梅兴，风暖香传餠麦鲜。解愠更无琴可续，纳凉徒有句堪联。看看河朔相追逐，避暑忘形到酒边。
千林摇落窍号风，怒激秋涛气势雄。远水兼天拖练白，晓风委地染丹红。
倦客逢萸节，生涯寄叶舟。穷途危不顾，飞棹去难留。旧菊重阳日，寒芦两岸秋。多情惟破帽，犹恋老人头。
强学刘叉赋雪车，更陪河朔饮流霞。漱泉枕石闲终日，满口水晶寒嚼瓜。
急风吹不散，肤寸起云层。覆手檐如泻，寒心霤莫承。雷轰天上鼓，电掣眼前灯。掩卷兴深省，书声息口滕。
云雪商量未了天，模糊远近色相兼。白呵冻手拈诗笔，青向谁家认酒帘。散乱飞花刀旋剪，须臾平地尺谁添。也知表沴并呈瑞，深浅阶前自可占。
一带江流接太虚，危楼特地幻荒芜。移来瀛丈三山胜，画出潇湘八景图。何处归帆随倦鸟，满汀落日照晴凫。须臾得月添佳致，万顷寒冰浸玉壶。
鶑声日沸笙歌奏，富贵春光别一家。惟有不如归去好，夜深和月在梨花。
休言抱道更怀才，大叫天门云欲排。独自一冠犹屡变，事几何以御方来。
拟回暖律到寒襟，落价休论直几缗。已唤楮生同一榻，肯容小女动纤尘。窗横梅影眠和月，路入梨云梦著人。欲效负暄献天子，暖烘烘地一笼春。
楮缣泻出谷纹花，全幅如抛织女梭。春向腊前回孟季，寒催暑往任羲娥。洛中曾记纸增价，枕上想无诗作魔。任待冻云天欲雪，蒙头不信得知么。
楮衾重盖得春多，贵习都忘纨与罗。一枕雷声齁鼻息，想应梦不到娇娥。
忧辱都非言行招，孤忠自莫胜群嚣。已甘逆旅长糊口，无复有言能副腰。一士岂无关国论，九重亦合采民谣。莫教流落江湖上，笑酌天浆独举瓢。
井田未坏军民一，去古堪嗟此意衰。守望扶持无复有，一杯也自立藩篱。
温柔乡里唤春回，低唱樽前肉作台。判取明朝都醉杀，解酲一笑有人开。
地灵分异产，人力果何功。护想森神物，余应处下风。叶初缄嫩绿，色敢带昏红。珍重春前雪，殷勤奉帝宫。
握手论怀屡合并，自居谪籍玷时名。剡溪无路访安道，北海何人知子卿。千里凭诗驰意马，一樽頼酒破愁城。秋风若有南来鴈，未忘故人烦寄声。
行行吊影建溪南，举眼何人共急难。同气蜂飞缘蜜剖，群奸蚋聚为醯酸。荆山那得枝长合，豆泣堪伤肉自剜。杜老固知怀弟妹，醉愁想更忆长安。
艰难险阻谩曾经，有惠终输有福人。邈尔大钧休致问，澹然方寸自能神。早知造物难侥幸，何似虚怀任屈伸。但看四时周复始，几曾雪后不回春。
凭高座久渐生寒，远水明楼夜正残。月色照人人似月，倚栏一曲为谁弹。
珊瑚文采烂银钩，挟策相期汗漫游。世路商盘更周诰，旅亭楚尾望吴头。新诗聊写别来况，过鴈俄惊客里秋。魂梦也知飞不到，夜长赢得数更筹。
缠腰跨飞鹤，不须上扬州。直欲抟扶摇，相从汗漫游。得意广寒宫，阔步玉京楼。迤逦叫阊阖，借阶献前筹。骐骥千里志，縻首成淹留。少年灯火眼，眵昏岁几周。汉庭赊策对，唐匦空书投。抗言不畏避，视死等嬉游。想应初堕地，早已气食牛。慨然大勇闻，肯以小怯羞。一第真分内，谈笑期封侯。可惜刚比铁，不能曲如钩。转喉成触讳，身作治世囚。祸福若自取，行止非人由。飘零靡底定，踪迹萍梗犹。虽然遇坎止，未始随波流。相看得同志，有酒共解忧。议论发耿耿，正谊不利谋。仕路几阅人，来往一置邮。直须早回首，谁能沉复浮。管见颇自是，君其首肯不。江上与山间，风月无人收。不妨为管领，巾车更孤舟。但得免忧辱，外此复何求。
望君如在碧云间，逸驾飘飘不可攀。何日得陪鸡犬去，仙泉好共饮丹蛮。
便教老眼怎昏花，书债如何也不赊。更有一般春枕梦，合眸便到故人家。
宝笈琼函世不传，感君重诺订金千。相应未值南来鴈，谓戏前言断不然。
古壁伤情忆旧题，连天芳草望空迷。沉吟此意向谁说，合尽碧云日又西。
发于事业见于词，君昔相期舍我谁。何事至今犹一旅，几回无语发深思。
琴樽畴昔记追随，富贵休教贫贱离。一日相思时十二，无书独可可无诗。
好问君王觅镜湖，含丹照白伴潇疎。玄中得趣浑闲事，只恐故人难得书。
囷踬真成失水螭，震雷惊起在何时。而今且向书窗下，夜对寒灯读楚词。
早欲投闲林下坐，苦无度牒与袈裟。在家傥若谢灵运，薄酒须知也胜茶。
奔驰造物实为之，何日连镳共赋归。有梦凭谁为递到，举头恨肉不能飞。公门胡靳栽桃李，治世谁甘采蕨薇。忍死初心终不负，愿驱风鹤捷淮淝。
开禧一失晚方收，在位诸公似拙谋。逞志真成穷鸭绿，悯寒谁识遣貂裘。王恢首事徒开衅，广利邀功要觅侯。多少英雄窗下坐，沉吟无语暗搔头。
拣芽雀舌乍辞枝，小杓分江欲试时。孤闷不知消几椀，睡魔立使竖降旗。何人紫色分金餠，入口清泉生玉池。搜搅胸中书传起，谁能扪腹不吟诗。
早欲排云扣帝阍，可怜驹隙过青春。文章未必劣班马，人物直疑分广闽。夜对短檠空抱恨，日愁破甑暗生尘。山间江上风和月，令眼傍观却笑人。
间关踏尽几重岗，去国悠悠路更长。别后三秋惊岁月，潇然一旅惯风霜。属厌茶味能消闷，搜搅书肠觉有香。过鴈怀人空矫首，草书未暇事应忙。
又逢南浦草生春，独咏江东日暮云。樽俎从容成感旧，鼎茵安否莫知君。寸心终夕驰千里，一见他时胜百闻。欲到小峰身不羽，此情脉脉倩诗云。
书诈谁知诬子孟，奏陈直欲动山涛。下机终不疑曾子，二主其明真察毫。
帝业未成三尺剑，老人先授一编书。遭时若与留侯异，蓑笠江湖亦可渔。
读史感忠义，掩卷暗夺魄。痛哭治安书，骨梗贤良策。表表汉唐间，相望继履舄。古今立人朝，委质几千百。谁能抗切直，反或事便僻。居然习成风，未易一二责。间气萃贾刘，言可行蛮貊。首足叹倒悬，夷夏正疆埸。建侯选左右，一一为区画。耻欲洗元和，长鸣奋羽翮。惧稔萧墙祸，抗论不容释。迨今忠谠言，日星辉简册。不间加奖纳，方且被放谪。身或死异土，雾雨暗孤驿。时君听未洪，天公眼亦白。三叹动耿耿，一笑空哑哑。慷慨士岂无，君门九重隔。自惟幼所学，早已声猷藉。几载事辛勤，半生困行役。杨朱正泣歧，宣室未前席。抑鬰叹不平，拟吊湘水碧。堪叹失东隅，谁能走南陌。只恐搜遗贤，诏且下旦夕。看看辞雾隠，廪廪升云圛。抟风九万里，参天二千尺。不容豹管窥，岂复鱼肆索。熟道试驱驰，初心粗慰怿。为国知自效，于己未敢益。夷险随所遭，难易本何择。期使犬戎清，愿放鲂尾赤。君父戴天仇，生死两不易。收还旧物归，岂学孤注掷。寿域开远迩，阳春布德泽。却当访赤松，不必效许伯。扁舟五湖间，回首谢戋帛。明哲保此身，时论免扞格。江上与山间，风月几万石。管领得自由，超然傲今昔。荣达付无心，俯仰任陈迹。作诗寄此怀，想非暗投璧。
德裕南征基奉册，淮阴晚节北登坛。何如流落长沙后，犹自拳拳策治安。
南溟未击水三千，涸辙心难一息安。拟向伊吾驰马武，并于易水吊燕丹。拳拳空自鼓齐瑟，落落真成适越冠。半世辛勤成底事，星星鬓发渐成皤。
才智当于缓急观，孤忠岂愿效逢干。几多长技当施错，千万和谋莫主韩。便好多方收俊杰，忍教左衽溷衣冠。直须扫穴犁庭后，放马山阳脚始酸。
缘空宝镜一轮新，何处纤云更敢侵。四望孤城连远塞，几声哀杵间寒砧。月明飞鹊无依地，夜静征鸿有过音。报国寸心空耿耿，可怜鬓发已侵寻。
抟砂聚散易西东，览镜颜非旧日红。千里鴈邮成杳杳，百年驹隙去匆匆。暮云杜忆谪仙子，夜雪王思安道公。蚕室史迁非有罪，从来文士例多穷。
寥寥千古一西山，望著令人脚便酸。充腹野薇当日事，照人清节至今寒。未闻治世饥而死，留与凌烟画出看。厚卫生经非浪语，欲安家国在身安。
残胡妄欲肆穿窬，愤激英雄起草庐。广也数奇穷亦命，括之一败罪非书。梦魂北阙常倾霍，饿死西山未分蔬。奋志鹰扬正吾事，谁能闲立作舂锄。
学行何必过邯郸，匍匐归来指谩弹。万事不如安分好，人心何事险于滩。
少年奋笔若挥戈，兵甲胸中数万罗。一片忠肝明贯日，十分辩口势悬河。肯同郭璞递投策，莫学楚舆狂作歌。四海苍生望霖雨，看看离毕致滂沱。
肯将生意待春回，尺寸灵根破雪栽。爱护成阴十年后，漫山仿佛鲁祖来。
何人厦屋诧渠渠，路入松关阴满衢。都把万间庇寒士，又分余荫憇征夫。
秦人无故起阿房，赤立千林赭众冈。更觅长生游海上，不将松实作津梁。
枝头的皪耀珠光，蝶使蜂媒未许忙。识赏何人曾眼白，形容无语可雌黄。溪桥月下疎横影，玉垄风前暗度香。今古骚人吟不尽，奚奴空背锦为囊。
禀受天香兼国色，一枝漏却春信息。断桥寂莫黄昏时，何人前村雪里归。五出六出夸两样，只将一眼为识赏。相看如昨不世情，超然风度不与京。有时冷浸月华白，不学寿阳点宫额。四时留得伴眼前，不妨长作陇头客。
一抹残红散绮霞，因风吹恨落谁家。那堪移向瑶池种，留得千年看实花。
红雨随风散落霞，行人几误武陵家。牧童若向青帘见，应认枝头作杏花。
小池清晓试芒鞋，水国真仙簇仗来。微动袜尘移稳步，半酣卯酒晕娇腮。千重倚盖随风漾，一笑倾城特地开。口不能言犹可咏，那堪解语肯心灰。
四时那得如秋清，夜静无人琴有声。月华如水不动尘，无端耳畔寒蛩鸣。
长鸣谁敢扼吾咽，掉臂天门不受牵。岂是转喉能触讳，自缘贼柳欲为圈。几回怒起横长剑，何日归来老数椽。林下也休惊曲木，一般安分赛当钱。
木牛新意出南阳，万里飞刍不绝粮。故智莫能遵此日，却将独辐献岩廊。
遣怀无日不持杯，何事愁肠未肯开。堪叹人生真似梦，黄粱不梦又蒿莱。
春酲未析眼慵开，困卧藤床隠腹雷。陪笑不容掀幌问，一鸡啼午自惊回。
倦客逢萸节，生涯寄叶舟。穷途危不顾，飞棹去难留。旧菊重阳日，寒芦两岸秋。多情惟破帽，犹恐老人头。
丈夫傥知命，身肯委虚舟。不为君亲重，徙知道路忧。危机甘失脚，苦海莫回头。接迹岩墙下，滔滔皆若流。
寂寞黄昏古渡头，凄然秋思满汀洲。卧薪要复中原地，载荻先烧强虏舟。席胜长驱如朽拉，老师何苦更迍留。义旗直指兵无血，剩活千人世世侯。
沧茫万顷不计阔，仙槎曾泛天宫阙。至今风浪卷长空，破浪飞帆何处发。落鹰飞兔注急湍，千丈皑皑涌雪山。相忘鸥鹭惯舟楫，荡漾随流下小滩。晚来两两帆相续，牙樯拄定孤轮玉。寒冰冷浸一江秋，分明写出潇湘轴。
梦回客枕觉衾寒，展转忧思不一端。呜咽数声传晓角，便教铁石也心酸。
沧波万顷涵秋绿，曲和泰山酿醽醁。相逢一醉谁能辞，纷纷麈谈霏屑玉。主人名阁意寓言，不饮俗客只饮仙。眼前具足吞云梦，气象豁达无颇偏。一时价高洛阳纸，迭唱更酬萃朱紫。好风吹月入酒巵，志气飘逸神爽飞。悠然清兴正未艾，晨光峰头忽熹微。
风流酝藉绝绚都，炼得身形似鹤癯。要为阎闾伸鬰抑，促教松菊就荒芜。贪残安得市中虎，恩爱由遗屋上乌。不识在朝共尔位，用心皆似若人无。
无端治世苦幽囚，千古空贻善类羞。格是爱君身敢恤，势须苦口疾方瘳。明祠傥鉴长非罪，异日焉知广不侯。一片忠肝明白甚，可怜无计彻凝旒。
落霞晴云淡白黎，何人清梦遶山谿。邯郸枕上占炊黍，审雨堂中慰望霓。血食不随今古变，洪休直与国家齐。乞灵仆仆纷行客，得意都忘筌与蹄。
也知铜玉宁无璞，自是蒙金合以沙。俛首何辜联盗械，脱身无路觅仙槎。怀珍空自经三献，受用何尝得五车。事业万分浑杳一，可怜早已发生华。
平生李白几诗歌，传载存亡事不讹。捉月浪传何所据，欲将遗恨比湘娥。
落日看看宿暮鸦，谯楼画角动梅花。今宵酒兴知何处，隠隠歌声不一家。
拚醉秦楼头强扶，樽空还更问当罏。兴阑梦觉明朝路，山色烟中半有无。
醉来援笔壁飞鸦，他日还能罩碧纱。却喜樽前低笑道，长安何处没闲花。
杯行火急正相催，一醉难酬一笑开。夜静酒阑清不奈，好风吹月入樽来。
相逢逆旅若为亲，一掬乡心满面尘。忽听瑶台歌四起，顿令欢意可回嗔。
婥约精神解语花，娥娥不受点云遮。相看醉后还能醒，驱遣睡魔那用茶。
歌声娇带晓鶑啼，何处糟糠更有妻。脉脉寸心和酒闷，明朝还恐两东西。
新诗曾寄紫云娘，异日相逢尚未忘。料想怱怱恨离别，愁肠万缕系垂杨。
离愁别恨满沧洲，匹马匆匆去莫留。山尽回头人不见，齐云何日贮高楼。
弦管楼台十万家，暮云落日映残霞。可曾一夜不携酒，占断四时长是花。
飘飘兴动酒家帘，身世都拚醉大千。愁逐梦魂回夜半，思随诗句到天边。再兴炎祚诸公力，一线桐江万古贤。何日洗心来伴此，不须别办买山钱。
债甘偿道路，脚惯踏江村。蓦地心生愧，何人日掩门。安贫居陋巷，无事对清樽。我亦动思静，此怀与谁论。
至今修竹下，陈迹忆山阴。去去人如水，行行杖挂金。柳丝偏惹恨，禽语更关心。对景愁千斛，无言酒懒斟。
潮之距京数千里，长短邮亭几屈指。脚踏富沙路恰分，山傍云飞峰乱起。低头万里瞰长江，如羊很石争跳梁。篙师骈首帽裹黄，舟行如飞电掣光。褰裳浅不比涉洧，舍安就危岂得计。何人鞭石压涛惊，巨川不假舟楫济。俶谋计直凡几缗，千柱津梁谈笑成。遂令深谷化平陆，飞翚直上凌空青。行尽吴头并楚尾，多少风光经眼底。胜绝未有如此桥，虹光映水洞表里。春来雨涨添洪波，波底森森剑戟罗。群鱼拨剌惯砰磕，跃水欲作龙腾梭。未寒石卷浪花雪，清晓日浴金盘赤。更如鏖战万鼓鸣，俯观颜容变行客。人间无限事不平，吞恨饮气那能名。谁能似此翻长舌，日夜怒号如诉声。
路入萦纡半里村，忆达清兴起山阴。对床喜有人如玉，寄远何劳书抵金。万壑凉风生骑气，一天离恨更蛩吟。丈夫对景休儿女，慷慨相期一片心。
渊明从日涉，董子不窥园。行乐从吾好，安恬亦性根。我今勤抱瓮，花发应开樽。安得恢余地，群珍賸阐坤。
奇峰六六插寒江，作赋何人语悖常。誉木从旁犹见斥，楚王应有愧于唐。
七闽佳山水，秀气鬰苍苍。钟而为人物，事业亦叵量。我生古瀛州，地匪中州丑。虽然得文公，木舌而金口。自惟禀受不坚申，安得玉骨秋水神。几番分欲躬樵苏，手足况有禹偏枯。禹犹尽力导河洛，功业何啻等山岳。予惟食粟类曹交，所至于人成落落。勿谓广之东，安得万人雄。地本不爱宝，赋予由来公。闽广虽异地，人物差可拟。尔来擢伦魁，亦复有人耳。声价压天下，争覩如星凰。泰山一毫芒，更有万丈长。
解鞍饱有山林兴，入耳都无市井声。一榻萧然谁是伴，琴樽相对太清生。
涵虚一境绝人烟，挂星贯月栖羽仙。移来海上三岛地，唤作人间几洞天。追游有客骖鸾凤，满座清光延兔蟾。举头耿耿照不寐，料想无人醉欲眠。
车尘曀曀惯东西，因览江山得胜奇。休叹劳生空辙迹，未留勋业也留诗。
格是而今老有余，行行真欠瘦筇扶。不将心絮随风起，一恁闲花有似无。
路入前村认杏花，门前水积半溪沙。风流髣髴朱陈俗，白酒黄鸡姓两家。
昨夜何人雪里归，岭头折得去年枝。莫将寒暖分南北，直为春光剖破篱。
嫦娥羞涩隠闺房，曾记当年窃药囊。奔入月中知几载，却于秋后喷幽房。枝头遗落兼金屑，坐上浓薰沉水香。恍惚蟾宫身屡到，似犹相隔一门墙。
沉麝为肌蜡剪英，九霄递馥到寰瀛。徘徊忍离花边去，仿佛如从月窟行。残蘂尚堪燃古鼎，清芬真可濯尘缨。纷纷落尽盈杯勺，堪笑承糟空捧罂。
人生何用广田宅，忧怀千岁不满百。饥来粝饭荐苜蓿，不必脍鲤更炮鳖。何人日流饿虎涎，望望一饱蚁慕膻。岂知山林一天性，悠然野兴浩无边。冬菁春韭总甘美，入口寒泉生颊齿。鼎烹虽不罗八珍，盘餐尽定供百指。不妨寂寞类首阳，免得市声入耳忙。蕨薇风味千载下，发以姜橙苏蔱香。洗教瓦鼎光如镜，自拾樵薪归野径。兴来小摘烝复湘，不用玉纤巧饾饤。
片片臙脂缬地毛，对花醉脸上红潮。樽前笑指人人看，好与香腮一样娇。
终日欢陪解语莲，浮花欲比价相千。不须更买盆池景，寂寞无言涴眼前。
帘卷黄昏月似眉，瘦梅淡月两相宜。樽前况有人如玉，鬓畔疑横竹外枝。
东西地袤里千余，三径环栽松大夫。竹比渭川知几亩，梅移庾岭可千株。清欢不减巴丘橘，胜境如悬费氏壶。况欲万间恢广厦，莫须更有空闲无。
四序循环机不息，百花独梅先占得。纷纷红紫未动头，飞蝶游蜂圣得识。数声啼破枝头春，来从何处绿杨阴。黄鹂钳口燕无语，是甚娇声敢啭禽。梨花院落如飞雪，百样间关调巧舌。工兼众语媚韶华，一部笙簧长按节。东君拂袖赏音稀，寂寞无言蒿下飞。一春滕口说底事，徒尔贻笑诸羽衣。人生可以直则直，万言万当岂如默。三年不鸣忽一鸣，惊动东西与南北。
林塘腐草化为萤，星散飞来暗复明。拾向书窗辉眼目，当将檠火对南城。
入夜声不绝，朝来还迹灭。身絮巧粘肤，觜针微点铁。
雪狮塑出对琼巵，玉笋纤纤露手儿。掩口樽前还笑我，指头皴破作霜皮。
一水微茫天尽头，淡烟疎雨暗沧洲。白鸥远远随潮上，隠映寒芦两岸秋。
杨花飞处贱鱼虾，蕨已抽拳韭迸芽。此日河鲀真剑腹，生风谷虎浪磨牙。品题不在八珍数，甘美从今众口夸。一死分明非为国，罪诚由己不关他。
素衣缟服道家流，羽化江湖作白鸥。清节夷齐无以过，可怜不解饿沧洲。
数声鴈送故乡愁，唤起沧江万顷秋。料想日寒风色惨，可堪寂寞冷沙洲。
有腹夫谁肯贮愁，笑他宋玉浪悲秋。征鸿纵使声多恨，怎得无声过小楼。
坎蛙难语江湖阔，百十为群声乱聒。细听不作惊人鸣，阁阁终宵口欲血。有时鼓腹怒眼狞，水痕微触心胆惊。居污可笑妄尊大，盖亦未之覩海鲸。巨鳌又非海鲸比，鬐鬛刺天鳞耀绮。首冠灵山负蓬莱，定非区区蜗可饵。逆风出没踪迹神，气吐云雾迷昏昏。翻涛振浪力赑屭，涵泳焉知皆圣恩。何人独号文章伯，巷北巷南嗟迫窄。翻身跳上昆仑山，沼视具区杯雷泽。兴来拨棹逝中流，风月输他第一筹。不学严陵闲钓濑，也笑范蠡空扁舟。自是天上神仙客，所至鱼龙先失色。丝纶百尺掌握中，放荡沧波走趠舶。垂纶直待鳌口开，剖开鳌腹声如雷。先将鳌头献天子，其余一手擎归来。
斗窗甘隠几，幅障莫垂缣。摇扇风盈室，停杯月碍簷。居然身坐甑，俨若轿垂帘。睡许蚊蟁伴，客难燕雀兼。
急风狂雨三月头，门前一水涨清流。几回送客沧江上，愁逐乱红飞远洲。
不用堆钱更买山，群峰前后翠遮阑。玻璃千顷清无滓，星月一天光动寒。得趣吟成千首易，逃空降服寸心难。梦魂胜境飞难到，只把翠微诗细看。
不因搜句不曾忙，尽日柴门闭短墙。寄傲北窗闲著眼，任他书卷展风床。
云锁烟封山几重，翠微深处夕阳红。径迂杨柳低迷路，木古藤萝密蔽空。枕漱有泉兼有石，衣披和月也和风。落花时或随流水，恍惚桃源陌与通。
谢他逋客请回车，曳钩清溪尽可渔。一饱何思更何虑，四时无欠亦无余。鸥闲与我两相似，鸠拙于人百不如。金马玉堂梦难到，凄凉分已爱吾庐。
禅味曾参老释昙，混融万象就中观。眼前风月随时幻，胸次乾坤别样宽。自是临流清可赋，不成无酒白相看。碧潭秋月唯堪比，光莹吾心一片寒。
对景谁能不赋诗，凭高著眼到幽微。下临无地仙三岛，水远兼天山四围。岂但追陪闲著句，更应珍重为留衣。北山他日移文去，蕙帐无人月满扉。
笠蓑懒把一身包，沾体何曾怕雨浇。待得年丰饶一饱，大家买酒醉溪桥。
茅舍围围护刺笆，寂寥无处著纷挐。斜阳急趁牛羊下，社酒招邀三两家。
布衫裁就短平腰，两两三三步小桥。粗态撩人在何处，山花鬓畔露村娇。
豪门方夺吏还催，打户搥门陆续来。力弊筋驽不入腹，愁肠料得日千回。
赢粮破晓自薪樵，有米无柴著甚烧。更有一般欠区处，淡餐粝饭鼎中焦。
秋深场圃已登禾，窗下寒机暂释梭。积贮不教如栉比，索逋门外苦多多。
邂逅那堪皆我辈，一觞一咏觉情深。浮荣槐枕半炊梦，清兴竹林千古心。风涨晴空飞絮急，雨滋冷砌任苔侵。池亭小立便幽寂，时听清泉戛玉音。
峨云羞杀鵔鸃冠，半掩山扉日不关。林下一般安分好，人生万事转头间。忘机禽鸟傍人语，入暮牛羊带日还。多少江山足诗料，一蓑更好伴鸥闲。
卜筑便幽僻，相逢喜客嘉。充庖锄野笋，饤坐拗山花。竹列阶前戟，山排门外衙。夜深谁是伴，风月两三家。
遥望秋千露短墙，垂垂杨柳拂西庄。涨天无处著飞絮，过雨残红惊褪粧。禁火寒庖成辟谷，耐饥醉腹喜如囊。人生能有几寒食，回首东风梦一场。
受风蓬鬓三千丈，何日金钗十二行。逆旅相逢成白眼，可怜空学捧心粧。
莫把铅刀比莫邪，匣藏文采锁烟霞。可怜建水踪犹梗，因忆洛阳酒与花。寸念空劳驰北阙，真经早合诵南华。几回魂断云山外，一掬乡心未到家。
蔬羹相对泼油葱，无事依僧万虑空。强拾放心看语录，肯将老眼犯尘红。本来无物台非镜，会得何心幡动风。料想临清高阁上，超然不与俗人同。
丰姿越女更吴姬，一笑能令酒力微。步月归来浑未醉，家人疑自剡溪归。
春来到处富群英，浮浪应无实副名。独有岁寒三冷友，凌霜傲雪伴诗盟。
春溪买得柳穿鱼，酒兴飘飘生室庐。试问斗藏能有几，想应不似步兵厨。
谁架齐云百尺楼，舞衫歌扇贮风流。可怜脚力衰多矣，身未上时心已愁。
静夜延孤月，清觞酌九霞。歌声传皓齿，悲思类鸣笳。窃听酤楼管，真成献佛花。无端恼狂客，酒兴满天涯。
排云直上叫天门，路入蟾宫不问人。缥缈飞梯高著步，广寒有殿四无邻。天香飘泛非凡境，仙桂栽培今几春。拟欲和根都拔取，有辞还恐到严宸。
独坐茅亭濯晚凉，簷前万影立筼筜。数声萧琴浑疑雨，细细吹来却有香。
笑他白足道人昙，准拟来同弥勒龛。悬肘不须夸印大，折腰归去傲窗南。久藏还喜有真一，就饮何妨说后三。萍实拾来相对剖，味甜疑是蜜中函。
路滑山边石，滩浑水底沙。晓风动银烛，夜漏滴簷花。身伴灯为客，心随梦到家。顽云痴未散，合唤阿香车。
两山相挟作眉弯，不似横云照眼寒。料想当年余半额，至今留得与人看。
落日残霞映绮疎，群山横翠壮规模。登临那更添风月，唤作凌烟阁内图。
回合江流作梦环，谁将杰阁幻人寰。身腾寒碧临无池，目断空青送远山。渔笛一声苹蓼末，烟帆几片水云间。求田问舍非吾事，高卧何人似我闲。
枉将荆棘满园栽，不放阳和一点回。何事成阴种桃李，相逢一笑看春来。
一带江流接太虚，危楼特地幻荒芜。移来瀛丈三山胜，画出潇湘八景图。何处归帆随倦鸟，满汀落日照晴凫。须臾得月添佳致，万顷寒冰浸玉壶。
明时月与日俱阳，君子如何谪远方。青眼相看惟旧菊，白衣不至谩空觞。横秋过鴈书晴碧，薄暮屯云带夕黄。独倚危栏闲著句，惭无五字比韦郎。
少年曾客帝王州，醉倒不知何处楼。厌饮清欢成逐夜，时邀明月入帘钩。
乱云翠拥千层盖，拳落时听雨打声。长笛隔江吹晚霁，水光月色两分明。
溪摇日色远生光，飞絮随风上下狂。缬间群花连野发，锦添稚笋满林香。斜阳落尽千山晚，带月归来一苇航。老矣追懽非我事，效颦子美访黄娘。
安边良将不收功，公主如何嫁犬戎。若使外孙知大父，单于不自杀其翁。
青冢今成土一堆，娇容埋玉恨难开。无端当日毛延寿，轻把毫端巧作媒。
作史先须正论持，是非便把圣经稽。兄诛直笔周公弟，母出声言孔伋妻。恶戒欺君书指鹿，报嘉食客载鸣鸡。至今左右严官守，谁复将桐戏剪圭。
丈夫一死谁能惜，直把微躯脱汉王。不学贪生求富贵，族夷身戮恨尤长。
不爱其身过易于，尽判一死外无余。麒麟阁上没公议，却把芳名最后书。
携手河梁一别归，衷情尽寄五言诗。故人妻子存乎否，因甚诗中无片辞。
三杰留侯不敢名，肯随走狗例鬺烹。眼中早已无高粉，子击何尝有吕生。
当年罝兔视亡秦，一击之余果莫寻。堪笑乘舆森万骑，也无一个眼开人。
孤忠烈日与秋霜，千古英魂在水央。掩卷长吁悲往事，挑灯痛饮坐寒窗。始终与国当同戚，愤抑沉身亦近狂。狼跋等诗今可覆，怡然意味最深长。
真不立，妄本空。七凹八凸，四辟六通。松声杂雨山长静，春色带寒花自红。
滴滴簷前闻不闻，镜清无舌与谁论。夜来几阵尤霶霈，欺压斜阳绿到根。
空手把鉏头，男命怕罗睺。步行骑水牛，石虎生肉彪。人从桥上过，桥流水不流。羲和鞭白日，少昊行清秋。
觅之不得，不觅奚彰。戳瞎顶门，炜炜煌煌。桑畴雨过罗纨腻，麦垄风来餠饵香。
开口失，闭口丧。脱白露浄，矢在弦上。
十二月十五，石人相耳语。梅开寒谷春，雪滴晴簷雨。太分明，何所覩，南泉不打盐官鼓。
不动本位，瑞应人间。冠群灵而首出，摄大千于毫端。万汇熙熙兮春台之乐，万邦纳纳兮磐石之安。从教戴天履地，击壤鼓腹兮不知天地之宽。
作者相逢，一西一东。断碑刊白字，当道种青松。
三世诸佛不知有，覆水难收。狸奴白牯却知有，头上安头。白日西沈，黄河北流。推倒门前案山子，从教坐地看扬州。
一入咸阳尽旧游，春风台榭对芳洲。非关好景留人醉，自是行人醉不休。
三叠秋风古调清，移商换征许谁听。周郎一顾扬鞭去，云外数峰江上青。
天门日射黄金榜，宫殿晴薰赤羽旗。四海九州齐入贡，春风又到万年枝。
世尊不说说，正月孟春犹寒。迦叶不闻闻，二月仲春渐暄。
倒拈折筯搅沧溟，无限鱼龙暗里惊。一笑机关轻捩转，东湖午夜月华明。
终日忙忙，秀支替戾刚。那事无妨，仆谷劬秃当。不动智佛，长时七出八没。憍梵钵提，对人倒腹倾肠。
碍塞处，有通疏。看不足，绰有余。千古华山山下路，输他潘阆倒骑馿。
凌霄跨灶，凌灭吾宗。危分险布，铁网千重。三更白如昼，掇转太虚空。幻智庵前觅不得，萧萧松竹引清风。
平常是道，不涉平常。颠来倒去，规圆矩方。林花著雨胭脂落，水荇牵风翠带长。
峰峦秀异，鹤不停机。灵木迢然，凤无依倚。
孤危不立，坐断千差。有笑陪宾，无赃验贼。
取不得舍不得，不可得中只么得。万籁收声兮万象自闲，秋水吞空兮秋天一色。
日复日，夜复夜。窦八布衫穿，虚空生柄欛。
宽廓非外，寂寥非内。拽转虚空，须弥粉碎。土宿颔下髭须长，波斯眼深鼻孔大。
久晴还雨，禾山解打鼓。久雨还晴，普化爱摇铃。钱是足陌，物是定价，赵州直得五年分疏不下。
一见便见，临崖浒眼。一得永得，坐井观天。
秋光杪暮，霜吹凄肃。无位真人，草眠露宿。慈云忍俊不禁，试为临风招之，式微式微胡不归。胡不归，一堂和气春熙熙。三条椽下堪自怡，东挨西倚终奚为。
春风缓，春日暖。山鸟嘲啾，山花烂熳。达磨面壁九年，归宗拭坏双眼。诸人还会么，南山粲，白石烂。
拥之不聚，拨之不散。听之不闻，觑之不见。
生也如是，白骼树头鱼扇子。死也如是，泥牛饮干东涧水。更待说偈，舜若多神三赤喙。讨甚巴鼻，丑恶重童无处洗。径山供尽死款，慈云也不相饶，从来生死不同条。
不慕诸圣，不重己灵。櫜弓戢矢，坐享太平。德山有棒，正好束之高阁。临济有喝，也应无处施呈。
莲开陆地，海涌鼇山。不知今夕是何夕，山林城市约同看。
閙浩浩，静悄悄。古策风高，玉壶春晓。左顾无瑕，右盼已老。
三百余会，尽是死句。娑罗树间，翻成活句。活中死，死中活，水绿山青，天宽地阔。
痴痴兀兀，乖乖厓厓。水乳和同，肝胆楚越。共倚阑干舒笑眼，四山松桂动秋风。
片段悠扬点太空，卷舒无地觅行踪。业风有意相交辊，又复从龙过别峰。
暗瓦霜凝寒客梦，晴窗日透借朝温。不能缄口围炉坐，敛袂空趋画戟门。堪悲堪笑不动尊，天津桥看弄胡孙。此意与谁论，长者子无裩。
淮云惨淡，淮水枯竭。径山老子无言说，喝得岩厓成百裂，末后全提太亲切。笑不彻，哭不彻，憍梵钵提惊吐舌。
众毛成毬，众水成流。众人成市，众土成丘。育王聚众作夏，今夏东州，明夏西州。
霜风未老，爱景如春。空洞绝朕，弥满刹尘。今日明日，瞥喜瞥嗔，暗把风流卖与人。
九日无白醪，紫萸烹茗好。今古说登高，谁踏古皇道。落叶鼓真风，黄菊说玄要。自笑太无端，相牵入荒草。
春雨如膏，春云如鹤。春草离离，春花灼灼。骑声盖色兮何太乖张，毫忽不形兮填沟塞壑。直往无前，犹欠一著。
慈深愿广育圣明，首出万国之仪刑。寿崇功德无能名，妙高山色青又青。
行不到处行一步，甜瓜彻蒂甜。说不到处说一句，苦瓠连根苦。扫尽从前闲佛祖，发机须是千钧弩。
律非缚，禅非脱。蝴蝶梦庄周，周公制礼乐。会则事同一家，不会则万别千差。一片白云生岭上，几回开了又还遮。
春色融融，花气蒙蒙。六窗俱不钥，当处不留踪。危栏同徧倚，身在寂寥中。几欲全提先漏泄，滑唇黄鸟弄春风。
簸土扬尘，金刚正体。七颠八倒，大寂定门。排空烟嶂添愁色，著雨林花带泪痕。
见见之时，雨洗淡红桃萼嫩。见非是见，风摇浅碧柳丝轻。见犹离见，白云影里怪石露。见莫能及，流水光中古木清。
监本倔强，匙挑不上。馽空云蒂补虚空，陆地滔天翻白浪。暗中拈出定命竿，鹘眼鹰睛迷向当。老和尚为谁没齿更穿龈，从教疑杀天下人。
荆棘锋刃丛，洞房丝竹里。威凤何须住碧梧，卧龙终不鉴止水。
乾坤虽有作，太平本无象。赫日正中天，去却修罗掌。
自是兵家贵伐谋，鏖锋擒敌未为优。沈沈刁斗三更月，玉帐威行紫塞秋。
忽看龙舟压浪飞，鼓声催促笛声悲。锦标到手还轻放，转得头来事已非。
故园红紫自芳菲，不在春风著意吹。待得征人重回首，枝头香雪已纷披。
才是贪他便著他，其间半露又全遮。只今谁是傍观者，一笑何劳挂齿牙。
吹无孔笛，和毡拍版。父子和同，冰炭相反。末上之机果若何，定州元出花瓷碗。
一鼓薰风至自南，再行璧月挂苍杉。锦筵公子方沈醉，白雪幽兰空再三。
咄哉古墓一狐精，化作人来耍弄人。华表未然先败也，至今无地可容身。
休论凤箭射乌巢，看取虚弓落九包。收放若为逃羿手，控弦傍助亦徒劳。
两声不合共交肩，毒手才施报老拳。今日上天同碧落，明朝入地共黄泉。
客泛灵槎犯斗牛，银河碧海暗通流。昆仑推倒无依倚，万里长空一样秋。
贾勇扬旌无大敌，看看身已陷重围。要令夺角冲关去，驾与青龙不解骑。
饥人贪食良农粟，渴汉错饮蛊家水。对面还成千里遥，贼人有智过君子。
张公屋畔尽桑麻，李老园中只种花。满目风光无限好，笑呼银盌酌流霞。
江面无风平似镜，转头变态互呈新。冯夷驾浪险难涉，渔父操舟妙若神。
叶脱风高天地秋，长江衮衮只东流。行人不折离亭柳，羌笛空吹落日愁。
善战何如善用谋，孙吴兵法岂同俦。秋风古塞看形势，一样边声两样愁。
倩盼动婵娟，常持六万言。金沙滩上月，五欲浪中翻。
海山崭绝，海涛舂撞。海风披拂，海云飘扬。仰慧日之破暗兮谁其迷照，观普门之不钥兮去不至方。感应道交，叵测叵量。越国投诚，菩提影现。我作是说，增金以黄。
深则厉，浅则揭。七十二汀，无风浪起。
兜率陀天，长汀管界。泼布袋打开，自买还自卖。眨上眉毛，败也败也。
环堵室，十笏地。咄哉维摩，病在者里。
来何处，去何之。与二子，何所期。虎视眈眈，阴飚凄凄。
横也扫，竖也扫。七佛之师，狼藉不少。
一机不副，截断千差。瓶泻妙答，缀齿粘牙。何如在国清寺里，偷佛饭食菜滓。
南头问，不善答。北头去，不相合。自谓踏得著，全然没交涉。无枝叶处，枝叶纵横。无风波处，风波匼匝。
一花移自西，五叶香灿烂。嗅蕊与寻芳，纷如蜂蝶乱。地阔天宽，难图滋蔓。
藕窍藏身，不形一缕。掀播风云，泽徧大地。彼其隠现大小之不同，终莫能逃乎应量之器。明眼人前，可贱可贵。
载色载笑，和气津津。半前落后，超轶绝尘。瘴面忽泽兮疾雷将奋，犀颅茁霜兮枯木生春。腹背受敌，百万买邻。相见易得好，共事难为人。
天运悠悠终典午，竞从庐阜寻归处。凿池种藕拟奚为，西山几度看悬鼓。爱酒渊明挽不来，贪佛灵运推不去。同盟二九姑置之，咄尔而今在何许。
一笑相逢，悠然意消。植藩篱兮肝胆楚越，外形骸兮鹏鷃逍遥。凉襟洒洒兮何须鹤驭之风，别袖翩翩兮不见虎溪之桥。此东林六事之一兮，犹可想见其丰标。古不可挽，今不可招。火生莲花，雪长芭蕉。
门里虫，蛊里毒。才过凌霄峰，浑家成不睦。指白为黑兮质证有头之冤，改调移声兮唱出无谱之曲。自奉川之富沙以至乎剑池，深处兮有谁共躅。何须象骨岩高，须知已展不缩。韶成九包至，樵唱一夔足。家私莫隠，全封半幅。赞之骂之，口哑舌秃。
眼头生角，囊里盛锥。驾古轨辙，辟坦路达。龙藏忘筌兮揭义天之寥豁，麈尾倒握兮翻辩澜之渺弥。堂堂之陈，正正之旗。非其所是，是其所非。发老啸之韬略，茂老豁之孙枝。迨其涅槃后，有借万象舌兮其谁知之。
祖庭力探，义天横截。南湖雨华，屡踞前列。鼎峙三观兮於菟元斑，区分一乘兮尾闾自泄。海阔山遥，难追轨辙。云暖谁寻寒谷春，晴宵又耿长空月。
魁梧厚厖，慈和安祥。声在江湖品目，仪表衡台学场。空假中之列三兮，一与三之不立。修多罗如标月兮，指与月之俱忘。四处提撕，四花飞扬。未老掩光，返常寂光。此其所以为柏庭之克家，云公汉章者也。
闲如云，虚如谷。岁晚一庵，湖山千簇。师资相忘，古灵何必拊背。动静无间，茶陵空自跌足。一味卷舌冥怀，付与松风度曲。玉几如此抑扬，也是唤么作六。
口哆眉厖，坐如钉桩。戒香逆风，孤行凌霜。一新受经重其本，三主法社持其纲。此其所以发毫端毗尼藏，而树末世精进幢者也。
气和色庄，襟度洋洋。雪残春嶂，月午秋江。峙凌虚金碧兮增飞来小朶之奇观，发昔人幽潜兮来典午咸和之遗芳。或见或闻，意消心降。若夫奉己淡薄，接物慈祥。不泥文字，不堕平常。此所以为北峰之克家，而于自受用三昧中，合乎性具之宗纲。
僧之形，人之英。何所作兮畦衣常披，何所说兮玉麈常横。世情悠悠兮若秋云之淡，胸次了了兮悬秋月之明。其禀也灵，其施也平。六窗自虚，万象自呈。斯何人欤，岂不入山林而隠，不濯沧浪而清者耶。
母仪慈淑，阃范持循。善行冰雪，寿骨松椿。雍容堂上兮凤霞俨俨，罗列堂下兮兰玉诜诜。厚德阴储兮留乎奕叶，和气辑睦兮浃乎乡邻。媲城东之作家兮付佛身于等幻，秉月上之迅机兮应日用而常亲。若问其中转身处，虚空揣出妙无痕。
是境不涉，逢缘不借。恶人随顺，喜人凌跨。拨千圣賸语为画处山川，笑从上发机如巾结兔马。丝糁弗容留，虚空生柄欛。只今纳败向谁，他骂不如自骂。
雷轰电驰，寸毫尺厘。全机大用，放下竹篦。突出云门顾鉴，咦。
为无所为，益无所益。和气如春，近傍不得。有时崄处少机关，拶倒临济白拈贼。以冤报冤，其义不忒。
馽空云蒂，补太虚缝。虽在穷相手头，却要因人发用。等闲撞著个冤家，活脱临时看拈弄。
我无我，柰这个。眨得眼，话已堕。翻转面皮，放人不过。搥碎连城之璧，大肆秦人之祸。
相牵相引，自拈自弄。赚正因人，变灭胡种。业在其中不自知，九成韶集丹山凤。
瞥喜瞥嗔，没头没脑。道泰时清，生风起草。等闲相撞，黑漆竹篦劈面来。无禅可谈，三寸舌头胡乱扫。九九百百，自不知老。称为临济儿孙，顽石何曾是宝。
萎萎蕤蕤，自把不定，人多不悦。一味从空架空，知他有何所说。养子缘，迷子诀，六月炎炎飘瑞雪。
稽首毗卢法身主，三身一体圆满觉。曼殊室利大智海，普贤清浄行愿门。大慈悲父观世音，信住行向地等妙。五十三位善知识，权实拥护天龙神。慈威加被俨在上，鉴兹赞祝日行空。癸酉仲秋之八日，定光金地产异人。自威音前秉正因，向灵山上受记莂。优钵孕奇时一现，昴宿腾精瑞两间。千灵嘉会当其时，君臣道合若符节。升平规模愈持重，呼吸变故常镇浮。身徇国难入重险，手扶日毂升中天。远夷缩缩惮威略，生民熙熙安袵席。嗣皇矜式尊为师，万汇仰戴恃为命。佛法流行明盛世，持世护法端有凭。二千年后视今日，二千年前等无异。如来慧命期永续，众生正信当不断。整顿乾坤大力量，安乐黎庶大福德。我此伽蓝鄮岭东，释尊舍利所镇临。即兹吉祥殊胜地，衮绣光仪立寿祠。穰穰缁侣方俨集，钟鼓梵呗何所祝。万象舌头悉称寿，宝塔显为舒瑞光。昔阿育王造佛塔，其数满八万四千。一塔该八万四千，八万四千同一塔。八万四千妙吉祥，八万四千妙殊胜。愿均吉祥与殊胜，散作寿域无边春。
两沼滟寒碧，一堂纳宽闲。高柳逢春新翠展，寒梅霁雪清香繁。好本栽培常烂熳，四序芳馨看互换。杂华境徧刹尘中，十波罗蜜更主伴。觉心隠几随彷徉，六用俱妙无可降。跏趺不语亦不默，篆烟一缕春昼长。释迦老子何所见，教谭三百皆方便。就中一处最亲切，转物不为物所转。此堂物物元无殊，随人受用有亲疎。尘尘摄入大毗卢，应笑本来物无转亦无。
分人分我谩多端，一串黄金锁骨寒。善贾何曾停死货，明明担出与人看。
真游谁管客程赊，阆苑春风几度花。若会粟中藏世界，寥阳不是玉皇家。
万有俱该等太虚，更须拈却赵州无。如今若欲知端的，舜若新添颔下须。
虚空讲得四花飞，大地山河总发机。碧眼黄头无处觅，是中元不动唇皮。
三应声中密意通，分明饭布裹春风。休论亲切不亲切，巨舶回程至海东。
旋营屋子嵌云山，旧日灵泉气象还。但有过门教歇去，谁云道者少机关。
言口谈天有振斋，五行曾不涉安排。小轩对坐似无语，几度晴云过断崖。
别我从容药鼎边，迢迢京路紫霞连。重提药病相治句，却道亲依已五年。
维卫芳腾蔓愈滋，花花叶叶转芬披。鄮峰酷烈较些子，昙萼翻成铁蒺藜。
点墨如将当已长，分明白饭糁椒姜。出门相送都无说，堂下秋花自吐香。
舌上雷轰一默间，纤尘不动鼓波澜。拈花会上人无数，输与头陀一破颜。
鹫岭将何付饮光，十成绵密转乖张。鄮峰恁么不恁么，尺线单丝自短长。
东游何见便还西，觅我伽陀要指迷。领取庵头好消息，冬蔬经雨翠交畦。
日毂升边不计程，转头已是隔重溟。更遭尊者相勾引，瀑捣飞梁梦未醒。
诸方门户总经过，恼乱春风有几多。今日蒸云重覩对，丝毫不隔最誵讹。
一封诏出禁庭中，催起慈峰住鄮峰。今日开堂宣妙法，祥云瑞气罩虚空。
月冷江空夜气浓，桂香飞下广庭风。不知何处神仙过，鹤唳数声烟霭中。
柳外飞来恰弄声，瞥然流去一梭轻。分明啼断春愁处，风不惊花午院晴。
梨花风动玉阑香，春色沈沈锁建章。唯有落红官不禁，尽教飞舞出宫墙。
牡丹春籞正秾华，有旨今年不赏花。剪落金盘三百朶，内批分赐近臣家。
粉光薄薄髻云垂，叶满湘笼独步时。女伴未来归未得，水边闲照插花枝。
道是蚕忙未是忙，日长犹得事梳妆。罗敷有语何曾解，倚树偷窥马上郎。
何人吹动玉笙攒，天阔风高桂殿寒。声轧五云飞不去，夜深和鹤落瑶坛。
双成午夜约飞琼，齐驾红鸾看月明。缥缈碧云归去晓，洞天霜冷玉箫清。
夹谿槐柳绿云堆，辙迹何尝到碧苔。不种桃花缘底事，恐因流水悮人来。
桂华珠殿水精楼，柘袖笼香乙夜游。飞下银桥人不觉，月明三十六宫秋。
晋人冠子羽人衣，客去移床傍小池。扇影不摇蕲竹浄，藕花风里看唐诗。
一城和气万家春，金碧楼台处处新。太守不孤同乐意，木兰堂上看游人。
翠峰斜倚侧金翘，罗带萦红罥碧桃。应是春愁禁不得，东风深院粉墙高。
花外风来夹腻香，片云谁遣下巫阳。不须囘首频相顾，彼此伤春易断肠。
中国无人虏肆轻，六宫挥泪别倾城。当时谁议诛延寿，益重君王好色名。
马上风沙乱鬓蝉，膻乡同地不同天。琵琶何用弹深怨，出降乌孙更可怜。
晓角吹愁客梦寒，一声声落曲屏闲。吴儿可杀无风味，老却梅花祇当闲。
振金喷玉出天闲，几向骊宫骤月还。脱使干生天宝后，画图那得到人闲。
灵和殿里最风流，三月飞花雪御楼。换得玉人眉样巧，一春浑不下帘钩。
弄月吹箫过石湖，冷香摇荡碧芙蕖。贪寻旧日鸥边宿，露湿船头数轴书。
几囘梦里到边陲，马上犹能磨战旗。弹泪对人偏爱说，建炎随驾渡江时。
花外垂杨阅四朝，东风依旧绿条条。当年盛事人犹说，二殿龙舟泊画桥。
拆桐花上雨初干，寒食游人尽出关。一片湖边春富贵，断桥船簇夕阳间。
飞鹢鸣镳鼓吹喧，繁华应胜渡江前。吟梅处士今还在，肯住孤山尔许年。
船里歌声去复还，游人乐在酒杯间。争如策蹇长堤上，细看南山与北山。
池上泠泠过雨声，绿荷风走万珠明。天公未欲从群望，作了晚凉俄便晴。
卷来沧海黄银浪，飞出层云白玉团。千古垂虹奇绝处，独凭三百赤阑干。
谁惊双鹭起苹汀，蹵裂玻瓈细有声。飞入白云浑不辨，碧山横处忽分明。
西风吹晓凤城开，桂子香中信马来。十载不行湖上路，知它添了几楼台。
蹙蹙生红露滴珠，薰风凉幌晓妆初。折来戴朶频拈看，应讶罗裙色不如。
燕子搀风入画楹，不知人傍绿窗行。香泥惊落忽飞去，却向桐华顶上鸣。
宝髻无光玉貌昏，悲歌空感旧承恩。君王喜问先朝事，时许车儿到殿门。
侍辇观花上苑春，太皇宣索凤笙频。如今犹记当时曲，对谱闲教小内人。
一曲春风已擅场，浅颦低啭更传觞。令人忆杀香山老，旧日玲珑也姓商。
钿车辘辘辗芳尘，步幛香移一片春。花下玉盘行禁脔，御前宣劝到湖滨。
一拂残烟暝不收，作成谿上十分秋。空林落日西风急，红叶无诗水自流。
碧水青山旧路迷，刘郎怊怅阮郎悲。仙桃一别人间去，洞里春风自四时。
金针插竝玉搔头，月落河倾尚倚楼。细认双星还自感，别离同是一般愁。
断沙残汐葑田枯，寂历寒烟卧雁奴。飞起不知何处落，数声蓦忽隔黄芦。
粉靥娇春掌上轻，玉琴声里见深情。花边临别重回首，犹恐丝弦说未明。
叠叠沧波隔乱山，白鸥飞去复飞还。吟边好思无多子，祇在孤舟落照间。
倒尽鸱夷酒更沽，西风吹兴渺江湖。客中賸喜身强健，岁岁秋香看紫萸。
秉烛西园事已非，更堪中酒落花时。隔帘燕子偏饶舌，不管春愁倦作诗。
蓼滴辛盘色鬭鲜，已将春到酒尊前。金幡不用吴娃祝，自唱新词插鬓边。
结客寻春过旧隄，雪香云冷锁双扉。隔墙应是梅花笑，敝却貂裘尚未归。
投箠江边雪满头，玉虹千尺要诗酬。诗成上马谁同说，说似亭前两白鸥。
栖凤枝头数叶轻，井边篱落正关情。晚来纵有西风过，一片秋声作不成。
日日湖边上小车，要寻红紫醉年华。东风合与春料理，忍把轻寒瘦杏花。
不拘早晚过长桥，要泊桥边踏巨鼇。无月色时方得睡，有梅花处必停篙。不逢水活鱼休买，才见溪清米便淘。到得旗亭须报我，落帆相与醉村醪。
水花香弄晚风清，闲立梧桐看月生。夜漏向深秋始觉，一天星湿露华明。
塞月程程远，星河字字疎。不眠沙外水，恐湿足间书。倦翮支风去，悲声落枕初。秋清人易感，政自不关渠。
山深竹暗晓风轻，几样幽禽错杂鸣。驻马细听浑不识，就中惟识子规声。
路转前山复后山，宿烟收尽薄生寒。吟鞭忽指松梢月，绝胜城中楼上看。
一变阳爻七日初，窗闲测影弄徐徐。不知曾未添宫线，但觉多翻数叶书。
五年苕上别，别后愧相疎。今夕知何夕，忆渠俄见渠。同持一杯酒，胜寄百封书。未及论心事，晓风囘蹇馿。
四海诗人说石屏，一时知己尽公卿。家传衣钵生无愧，气挟江湖老更清。重感慨时多比兴，最瑰奇处是歌行。九原不作空遗稿，三些吟魂泪为倾。
压架骈枝露颗圆，水精落落照晴轩。微酸自是江南种，尚忍因渠说太原。
睡觉东风忽惘然，起翻云母续炉烟。半醒不醉宿酲思，欲雨又晴寒食天。春草池塘诗梦里，梨花庭院酒尊前。谁怜倦客长安市，节物惊心忆旧年。
何处飞来缭碧空，敲吟终日费形容。榑桑老茧抽纤纬，星殿残机剪素茸。蓦忽带归帘外燕，等闲惹住柳边蜂。风柔日薄楼台晚，一缕低垂力正慵。
十年湖海仰师儒，八斗衣传子建余。袖里有诗须印证，句中无眼定趦趄。吹香玉唾清如许，刮膜金篦病已除。媪扇何曾求贵重，等闲中得会稽书。
路接官河柳行斜，蹇馿冲暑憇田家。雨余天迥云生叶，日午风轻稻放花。袯襫已悬黄犊睡，桔槔不动绿阴遮。老翁相见如相识，命坐藜床自析瓜。
既安能适复何疑，小筑重营即旧规。狡兔反为三窟累，鹪鹩终遂一枝期。种成水际芙蓉径，凿得亭前菡萏池。客有可人尊有酒，四时风月总相宜。
风节传清素，名多为宦游。花封才解绶，芝检趣监州。等上持麾节，归来觐冕旒。江南与江北，底用说离愁。
漭漭风涛外，天随底处寻。碧云千嶂暝，红树九秋深。故国荒城梦，空江倦客心。行藏那复计，篷月闯孤斟。
天风吹上碧嶙峋，鸾鹤声清草木薰。金阙玉楼行欲遍，却携明月出红云。
徙家城市去，不为故人留。种菊应无地，观山合起楼。别来通讯少，春至作诗不。池上双柽绿，孤吟我正愁。
数弓蔬地一方池，吾爱吾庐祇自知。芦碧补交杨柳缺，柽红搀上藕花迟。翠阴围合疑无日，凉意萧骚賸有诗。君欲重来须更待，嫩烟浮动晚晴时。
宝墨烟云邈，金风庭户秋。有雏堪作伴，无计若为留。谨勿沾鲸浪，应须避蜃楼。裁诗聊寄远，烦慰玉人愁。
障霜篝日夺天机，九月梅花赏玉蕤。到了不如春意胜，水边风韵两三枝。
小院秋声动碧梧，飒然凉思满籧篨。年来懒结青镫伴，却课儿曹读夜书。
藓磴披萝入，茅堂著竹遮。绿看流去水，红惜落残花。蜀鸟啼春静，山童厌客哗。细观题壁者，一一是诗家。
睡余罗袖印眉山，行傍妆台理坠鬟。圣主忧勤排当少，犀椎鱼拨总成闲。
见说边头事已宁，捷书复得寿春城。从来方面多豪杰，均与朝廷系重轻。枣实虽红休北顾，稻花垂白近西成。民无饥色添欢色，气象方才似太平。
老矣犹征调，新从淮上归。尽知边境事，曾解寿春围。腥血封刀匣，黄沙渍铁衣。奏功均得赏，沽酒醉斜晖。
枕边清坐散余酲，惨淡西窗月半明。燕子梦囘帘未卷，楝花风信晓寒轻。
賸欲收神省费心，三生痴癖本来深。典衣寻访晋朝画，折简借观雷氏琴。帖字逼真尝细搨，诗联敲稳每长吟。镜中一笑成何事，鬓影秋丝日见侵。
榆火初传禁漏残，满城和气在湖山。接天杨柳风烟里，照水桃花图画闲。旧路人穿新路去，长桥船出断桥还。吾皇应喜民胥乐，岁许西门入夜关。
古堞遗踪何处寻，断烟残日意沈沈。飞湍过闸风雷怒，峭岸如山草木深。灯火邻船喧客枕，江天漂梗碎乡心。明朝沽酒新丰市，怊怅无人伴苦吟。
折柳亭边未问津，江山先入梦来频。漕渠水足新逢雨，客路风光恰是春。莫论孙刘悲既往，愿言宾主乐相亲。曾留短绝题多景，君到应须为拂尘。
落落奇男子，长年走客尘。白身无寸禄，青眼欠高人。病为思诗苦，贫缘立行真。片云留不住，归醉洛阳春。
把酒论新事，移床问故山。桑麻云已长，亲戚喜相安。断鴈江湖外，驰心梦寐间。两年三度别，此别觉尤难。
衔上官虽显，吟边兴不衰。细评南岳稿，远过后山诗。才大人多忌，名高上素知。瓣香吾敢后，幸见召环时。
老枫残月晓江滨，送客归来又送君。愁滴离声三叠泪，眼穿行色万重云。过湘应取离骚续，到邑终期课最闻。莫为西班羞薄宦，要思先世立殊勋。
柳店春风酒旆斜，紫绡团萼数枝花。香肌元是多丰腻，错把红梅看作他。
三生结得润人缘，卮酒时来暖客毡。北固儿童虽不识，也缘巾屦过山前。
屹然孤石藓痕青，千古江湍洗不平。苍鹘飞来复飞去，不知身为此山名。
二雄曾向此般还，鼎立功名各未安。留得坐时顽石在，至今人尚说曹瞒。
朝宗亭下浪冥冥，何日寻观瘗鹤铭。更欲裹茶邀客去，短篷敲火瀹中泠。
阊阖煌煌辟晓云，千官鹄立望严宸。鹤书飞下珠簷峻，雉扇分开玉座新。山寿声中团喜气，钧天奏处隔香尘。明王盛事民何幸，三载恩宽四海春。
相逢客里便相欢，握手真能出肺肝。买得酒尊曾共酌，带来诗卷每容看。旧闻游宦多知己，今喜公朝与好官。一片淮云千里月，觐圭何日入长安。
春风荻渚暗潮平，紫绿尖新嫩茁生。带水掐来随手脆，櫂船归去满篝轻。竹根稚子难专美，涧底香芹可配羹。风味祇应渔舍占，玉盘空厌五侯鲭。
寒食梨花月，新晴杨柳风。愁融山色里，兴极酒杯中。绿发日夜变，青春今古同。忍教行乐处，容易夕阳红。
每见中吴士，多称太守贤。一毫无暴政，千里乐丰年。心醉西楼月，身飞北阙天。那知人事异，梦绝柳桥边。
诏下催归觐，人传便尹京。班才联从橐，庭忽舞铭旌。玉树悲中折，金丹圣莫生。泽多唯乳子，天道若无情。
莫转朱弦轸，知音世不悭。吟情清似水，壮志屹于山。自入乡关去，相思云树间。春风吹五叶，早趁集英班。
磬口檀心紫晕重，繁香微泄绣帘风。照花休用添红烛，却怕轻明暖易融。
赋得姿容类至中，哨枝宿叶又春风。品题虽入江梅谱，可惜名同韵不同。
二载明禋帝意专，瓣香盍谢祖宗前。愿前盛典从头数，绍述应须亿万年。
麝蜡笼纱粲玉阶，珠栊齐撤九门开。一天星斗明如月，法驾徐擎出殿来。
宫监推帘探晓星，景阳钟动已妆成。凤舆陆续衔车马，黄道香浓尾驾行。
礼成列圣宴群工，浩荡春风到竹宫。传旨簪花俄侣锦，信知天子是天公。
大官宣劝礼优宽，中殿妃嫔各尽欢。和气满城天色好，不妨直际晚回銮。
乐奏仙韶进寿觥，觚棱风细宝香清。隔帘微见龙颜启，缘是优人有笑声。
宫前仪卫尚般还，花里声传午漏残。见说御园才放水，圣心游泳正观澜。
染罗雕草斡天机，簇戴工夫鬭出奇。唯有近臣恩数异，尚方别赐细栾枝。
小白长红十里春，归来天仗拥香尘。翩翩黄屋雕霞里，辇上无花止一人。
士庶重重间绮罗，霁光熏作小春和。御街两行瞻天表，比似前回人更多。
病目医治两睫宽，迎风犹苦泪漫漫。水边望月虽无碍，灯下观书便觉难。索句每防愁入肾，好杯多是热归肝。法当著意收神观，不用金篦久自安。
常人厌寂寥，隠士畏喧杂。山居主人百好无，终日哦诗闭书合。我本山中人，心事亦颇合。杖藜约客行幽深，来扣吟扉坐陈榻。不叙寒暄说晚唐，满座春风屡倾榼。霜晴沙路软如泥，谷鸟相呼声自答。花时不饮空白头，世味由来如嚼蜡。祇怜无梦化作蝴蝶飞，遶尽百花深处日千匝。
松风生晚凉，坐久市声歇。客去行独吟，踏石碎明月。
不画梅花却画芦，自言家在个乡居。当时恨不曾添雁，为带平安一纸书。
乌回山下寺，闲抱一琴游。客路黄花晚，江城寒露秋。持书谁送酒，怀古独凭楼。想尔西风里，遶篱吟未休。
贪凉分石坐，野服岸巾纱。竹暗鸣风叶，溪暄聚水花。深村人语静，高树鸟飞斜。不饮论文酒，敲碁煮夜茶。
声逐娇云学凤鸣，王孙几醉拍栏听。春深莫唱关情曲，多少行人过柳亭。
春红落尽雨霏霏，为怯轻寒尚夹衣。村路每于泥处滑，乡音渐与市人非。护蚕谿女条桑去，抱布山翁换米归。世味徧尝只如此，几番清梦落渔矶。
地僻民居少，官勤国课优。远程驱瘦马，小港碍行舟。晴日盐花晓，风潮海气秋。野人因买鹤，半月此迟留。
十年客路叹飘蓬，历尽风霜鬓欲空。睡少半疑茶作祟，愁多全觉酒无功。数蛩厌静鸣秋雨，一叶惊寒落晚风。惆怅故园归未得，草荒篱下菊花丛。
江亭饮罢起离愁，何事西风又越游。潮信欲来人欲去，夕阳红蓼满汀洲。
春诗敲未稳，一醉傍琴眠。吟客相过日，飞花欲尽天。竹阴池水暗，树色岛云连。幽鸟可人意，数声清似弦。
吟苦过于颠，吟成亦自怜。冻油灯影薄，深屋语声圆。分月照归客，避寒移卧毡。一冬少闲日，不得到梅边。
未逢知己愧蹉跎，又见春风长径莎。杜宇一声诗思减，杨花三月客愁多。从人乞米贫如旧，借吏抄书字半讹。懒说江湖十年事，近来平地亦风波。
敕额虽存屋半倾，炉香无主佛无灵。豪家不管空门事，日夜西风语塔铃。
学书学剑两无成，天乞梅边隠姓名。未必清闲非盛福，纵教富贵亦虚荣。百年有限春风老，万事无心夜月明。何计莫餐烟火供，漱流眠石过今生。
西风吹客衣，束担出王畿。千里莫嫌远，几人犹未归。山空秋鹤瘦，天阔暮云飞。料得还家日，将诗寿彩闱。
雨声听易厌，况复事关心。终夜不成寐，一春徒费吟。委红花命薄，重碧酒杯深。何日西湖上，移船系柳阴。
谿水分流急，谿云带湿飞。防饥童乞米，畏冷客添衣。雨院碁声润，风窗烛影微。终须待晴去，踏月夜深归。
矮屋过如斗样宽，闭门浑不受春寒。海棠睡去梨花瘦，次第东风到牡丹。
树阴云影暗空山，铭石虽存不忍看。烧罢纸钱灰未冷，落花啼鴂雨声寒。
每个虚亭坐片时，旋寻古迹上岩梯。石含秋色苔痕老，洞接云天树影低。樵客出林惊虎啸，道人临水听猿啼。吟边欲记阳明事，恐动山灵不敢题。
一宫占断水中央，瘦竹添丁护短墙。老鹳声中松子落，游鱼影里藕花香。云房不雨琴常润，池阁无风榻自凉。拟办隠心终老此，便须归与鹤商量。
春事又无几，阴晴苦不齐。久贫交味薄，多病语声低。落絮行风径，归云度晚谿。故乡二千里，日夜子规啼。
多年林下隠，犹带旧儒酸。自说因诗苦，还如学易难。晓窗花气润，夜枕雨声寒。又欲名山去，应寻胜迹看。
外事少曾闻，深居似隠君。谿明花照影，风细水行文。蚕室寒初闭，蜂房早已分。偶因寻药去，踏破一村云。
拨尽寒灰雨夜深，半窗灯影伴孤吟。不眠只有琴知得，明日阳关何处心。
手挥樵斧气如虹，几树寒烟一饷空。午夜无依乌鹊冷，数声应恨月明中。
别后空相忆，无书直至今。频年千里客，多事半生心。卯酒欺人醉，春诗带病吟。倚栏政无绪，一鸟过花阴。
屋老苔荒席久虚，近分一榻与云俱。梅花未种招蜂怨，竹所虽清欠鹤图。无事看山如对客，有时隠几亦忘吾。过门除却能吟者，不是高僧即老儒。
帝城花锦地，让与市人居。万事不到耳，一贫唯读书。扫床留月宿，种药带云锄。未晚多先醉，为官恐不如。
闲磨霜刃破银瓜，沉水香销日影斜。吟客不来情思懒，晚风庭院落槐花。
半生无厚业，祇合住山林。留客旋沽酒，典衣因买琴。晴窗行野马，高树语春禽。彼此知心久，相看意转深。
门似野人家，空园拟种瓜。有僧分石坐，无酒问邻赊。独鹤喜欲舞，老梅寒自花。此身归未去，犹愧暮林鸦。
欲暮西风引客愁，十年如梦住他州。故交零落谁知己，往事凄凉叹白头。一纸音书灯下泪，满城砧杵月明秋。早知世路风波险，只在山中煮石休。
新营一榻养天和，独喜身闲鬓未皤。药性不谙缘病少，花名惯识为吟多。移书晒日防留蠹，写帖临池拟换鹅。不到玉峰今两载，故人情味近如何。
移舟春岸晓，小雨欲晴时。烟树望疑暗，水程行较迟。推蓬山色近，得句野鸥知。来往无多路，归囊又一诗。
江湖风浪恶，飘泊此依依。白发亲俱老，深春人未归。云留行李住，风遣落花飞。强饮杯中物，芳心莫易违。
闲里身心得自如，春风茅屋燕同居。松花满地谿云滑，一榻晴窗卧看书。
湖边春更好，别后费吟思。载酒曾游处，忆君同醉时。面风花落易，背日雪消迟。早晚携琴去，山中与鹤期。
此心偶无事，君复叙离情。江国多寒色，春风几日程。雪添行李重，船逐浪花轻。后夜应相忆，空山月正明。
此行不必话离愁，且举匏樽醉几筹。天下岂无山可买，男儿当与国分忧。剑辞星匣边风凛，船驾云帆海月流。莫道读书无用处，读书方有用兵谋。
此身拘不得，暮楚又朝吴。故国几人在，三年一字无。天风潮信急，江月雁声孤。久不看明镜，年来有白须。
在家犹苦热，客路足应疲。书剑果何地，江湖非旧时。久晴苗欲雨，多病药如饴。忆自分携后，知心更有谁。
风雨萧萧搅雪飞，一寒如此只贪诗。酒瓢倾尽囊金少，恐被梅花笑不知。
行李无多半是诗，买船兼载鹤同归。思君晚泊吴江冷，风卷芦花几雁飞。
身披云衲瘦伶俜，一刺新添得寺名。餐供未便趺足坐，诵经犹作读书声。禅窗欲晚闻钟掩，吟履逢秋踏叶行。应是千生修得到，几人头白尚无成。
年齿未三十，清名已照人。才高犹苦学，俸薄不言贫。留客醉终日，爱花吟过春。自怜闲未得，满面扑京尘。
倚栏吟未稳，把酒问溪山。今日又添岁，一冬无此闲。梅花依竹静，雪意避春悭。次第灯期近，重逢一解颜。
天下称繁邑，一廉如此希。政成人惜去，官满鹤先归。家学传金管，春风入紫薇。知音正当路，健翼看高飞。
焚香独坐勘骚经，庭树无风叶不鸣。静入夜深闻鼓吹，一池明月乱蛙声。
繁声不可听，点滴似秋霖。谿长欲无岸，窗低微复阴。葛衣凉意重，础石润痕深。欲出愁泥泞，依依独客心。
姓名多已在仙行，见说曾传辟谷方。未必诏书征便起，可怜人世老犹忙。浴蒲磵冷云初湿，种术山春土亦香。何日此身分半隠，归须先制芰荷裳。
几扣吟窗多不遇，识君虽久会君稀。近闻行李担书去，添得明珠伴剑归。开瓮酒香春遶屋，倚栏人醉月侵衣。野夫别有观心法，不在深山独掩扉。
楚楚异凡禽，相看瘦不禁。饥寻芝术晚，梦忆海山深。华表千年事，青天万里心。一声唳清夜，霜月满疎林。
英雄空有泪沾襟，千古兴亡感慨深。邱壑正多亡国恨，干戈消尽读书心。容身天地生何补，入眼风霜老不禁。却笑红尘知退晚，能教早计卧山林。
衣冠不忍坠家声，风雨潇潇鸡自鸣。身似孤蓬随地转，家无长物带书行。荒凉松竹乡心外，淡薄虀盐世味轻。幸有田畴堪料理，何如买犊且归耕。
浮萍浩荡夹桑榆，茅屋田园狐兔墟。拾橡岂能饥杜甫，鬻车终不困相如。子规枝上他乡月，白鹤峰头处士庐。三径虽荒归亦好，笔耕还有腹中书。
食薇已愧首阳人，肯学杨雄作美新。满目山河长是泪，穷崖草木不知春。狂来自与白云笑，老去从教俗子嗔。湖海论交无久近，相逢同是汉遗民。
三百年间植士林，年来零落几青衿。人间已厌诗书味，堂上犹闻丝竹音。山向静中涵易象，阳于复处见天心。执经弟子趋函丈，祗恐门前雪意深。
单父琴边遇赏音，臯比巍坐屋庐深。客中莫放挥金手，酒后无忘守口箴。投笔未酬豪杰志，读书犹识圣贤心。何时棹破山阴雪，共对青灯谈古今。
血汗文场日未东，秋香压倒万花丛。几年豹隠山中雾，一息鹏抟海上风。魁业正须期远大，微官岂足论穷通。龙门有客来相访，为说忧时鬓已翁。
白发相看重别离，几囘默坐撚吟髭。子猷不作乘舟兴，庞老终无出郭时。隔面云山如有碍，输心泓颖寄相思。文溪遗稿伤沦落，此事还当付与谁。
鹏程九万尽天宽，刚被西风铩羽翰。四海车书新宇宙，几家门户旧衣冠。园花灼灼酣春梦，涧竹亭亭傲岁寒。正气莫教销铄尽，典型留与后人看。
日入崦嵫万念灰，出门笑口为谁开。人从饭颗山头遇，春在梅花枝上来。有梦欲随流水去，无诗怕被黑云催。叠山曾是江湖友，恨杀吟魂唤不囘。
白发萧萧壮气衰，垂头兀兀董生帷。饥难煮字将焚砚，语不惊人懒作诗。昔日卞和常泣玉，今时墨子更悲丝。自从梦笔风流后，枯朽那能出菌芝。
锦云曾逐好风来，强学娇颦寄雁囘。鲸浪拍天沧海阔，祇愁无路到蓬莱。
庞老多年不入州，一竿危坐石溪头。山中饱食鱼羹饭，不博人间万户侯。
长天淡淡雁沈沈，人在桃源路更深。一点灵犀千里月，云遮不断故人心。
卧足曾将帝腹加，拂衣归去伴烟霞。祗消一钓名千古，亏杀当年邓仲华。
去来书画米家船，聊结梅花一笑缘。不为莼鲈弃官去，归心祗在白云边。
风萍渺无迹，一日扣柴扉。乍见犹疑梦，相逢遽语违。子方怀远志，谁复挽征衣。烟雨松楸隔，何当赋式微。
花县平分月，冰壶不受尘。圆机皆中理，礼爱独亲仁。晚菊长留节，寒梅自作春。无家可归去，须有筑台人。
同饮西江甫两春，匆匆马首又东驰。归与华阁春风里，忆我铃斋夜雨时。好把汗青传久远，莫将朱紫裹愚痴。闽中多有南翔雁，折取梅花寄一枝。
云山隔断故人疎，闻道新生三凤雏。老我只添头上雪，凄凉光景不堪书。
杖头挑起碧山云，剑气擘开沧浪海。鞭龙笞凤游八区，长啸一声天浩荡。
雁行声价压朋俦，凛凛词锋炯二矛。宝剑神光埋不住，夜冲星斗落旄头。
田家不放泪痕干，日日深山吏打门。忆昔宣差提调日，关征不到杏花村。
玲珑叶底雪花寒，清昼香薰草木间。移植小轩供宴坐，恍疑身在普陀山。
豫章偃蹇两苍龙，雪干宁须匠石逢。借重岁寒双大字，绝胜松拜大夫封。
白云亭上白云闲，云满危栏雪满山。雪似白云云似雪，不知何处是人间。
共称生佛戴恩波，一饱欢腾鼓腹歌。家有佛衔收拾去，人心有佛可收么。
花开炫红霞，景接长春壑。终古斯石存，苍苔涴双脚。安得洞仙来，重游跨白鹤。
唐朝空自贵宏词，科目何尝得退之。掌制徒闻夸子厚，残篇仅见命敦诗。堪嗟实录无完传，太息淮西有后碑。寄语莆田紫薇老，文章盖世例如斯。
春秋责备贤者，造物计校好人。一点莫留余滓，十分成就全身。
灵鹫古道场，摄乎大国间。一日忽翚飞，四顾无腼颜。
引泉已成沼，对石宜破窗。他年涧上桥，为子书春淙。
南涧静者徒，小试扶颠手。期毕栋宇工，拂衣入岩岫。
问禅去灵隠，听讲去天竺。还有无求人，来寻灵鹫宿。
天师炼丹时，丹鼎见龙虎。丹成天师去，龙虎名万古。溪深松杪风，山明夜来雨。雨后丹凤鸣，风前黄鹄举。
江右皇华溯浙东，按行特地到山中。柴门忽有高轩过，衰俗久无前辈风。嵩岳气摇消息长，祝融开霁鬼神通。荒崖绝谷留光彩，长使人怀太极翁。
向来廷诤伟堂堂，不负西山与紫阳。尽道拾遗当召黯，不应清诏久烦滂。真儒事业谁能测，忧国忠纯不谩狂。一上蓬莱看云海，细毡归去论虞唐。
有亭翼然山之阿，源头活水养鱼多。云山四面如画图，金梭上下光相摩。池上木深阴翳地，池下荷生香扑鼻。携酒邀朋池上观，圉圉洋洋真得意。咄，东海鲤，南溟鱼，自信时人莫浅窥，神灵岂是池中物。变化成龙会有期，一朝烜赫雷声壮。翻身直透三层浪，扬鬐鼓鬣横千丈。
是法住法位，世间相常住。佛殿对三门，灯笼挂露柱。
夜夜明星现，有眼谁不见。此夜老瞿昙，却被明星转。直至而今双眼花，无瑕白玉自生瑕。
和暖上元天气，是处笙歌动地。瑞岩无可设施，随分放灯一二。
今朝十五，明朝十六。瓠苦瓜甜，松直棘曲。辟支老汉，炎夏衣楮，严冬浴冰，谩自辛勤，徒劳检束。争似而今禅和，三三两两，水边林下，寒向火，热乘凉，又谁管你地覆天翻，天翻地覆。是玉也大奇，只恐不是玉。
露冷风清，山空月明。天际归鸿书梵字，夜深砧杵送秋声。眼觑不见，耳听不闻。与君倾尽此时心，莫认山河作眼睛。
伏虎岩前，螺江江上。一去一来，无去来相。今朝古辟支，昔日翁和尚。
微雨润枯荄，严风搅林木。梅唇已破香，柳眼眠未足。尘世竞奔忙，光景相追逐。林间无事人，好唱云门曲。今朝腊月二十五，明朝腊月二十六。
今日上元令节，雨意连绵未歇。过去燃灯如来，全体一时漏泄。簷头滴滴，分明历历。
建岭云，建溪水。缥缈无边，渊深无底。尽情收拾归来，点滴无非珍贵。抛向诸人面前，切忌自生拟议。见之不取，思之千里。
禅禅，风生木杪，叶坠庭前。唧唧寒蛩吟破壁，声声归雁度辽天。诸人若也会得，此去吴屯不远。若也不会，蓝溪水透洋边。阿呵呵，笑倒武夷张大僊。
皎洁中秋月，清光处处同。是人皆照破，无水不形容。圆满纤尘浄，婆娑桂影重。古今争赏玩，谁到广寒宫。
旧日重阳，今日重阳，篱菊披金浅浅黄。休讶去年蓬鬓，今岁半成霜。喜得同人相访，那边风景，此间风景，且莫论量。相与对花赊一醉，高歌大笑，手舞足蹈，听教人道掣颠狂。
虎溪冰莹长空月，凤岭松吟后夜风。堪笑堪悲翁老子，俨然不改旧时容。
可祖齐腰立雪，长庆坐破蒲团。一人铁壁觑要透，一人沧海沥须干。铁壁透，沧海干，出礼三拜依位立，卷起帘来天下宽。堪悲堪笑，何易何难。信道梅花香扑鼻，须是彻骨一番寒。
罗绮丛中，笙歌社里。灯明如来，放光现瑞。
秋风卷地，秋水连天。千山影瘦，万木萧然。渔笛数声江上月，樵歌一曲岭头烟。
杨岐三脚馿，虎丘睡虎子。毛色既一同，蹄爪亦相似。
横一丈，竖一丈。满室风生，半窗月上。山僧要坐便坐，要起便起，终不向这里无风起浪。诸人若不散去，照顾劈脊拄杖。
目视云霄，有一拳未敢分付。日游閙市，三十棒且待别时。遇坎则止，乘流而行。既无迹于去来，宁有心于动静。昨日恁么，逸翮独翔，孤风绝侣。今日不恁么，玩江月，听松风。拈起合皂山，浓蘸清江水。平展金凤洲，写出祖师意。贴向十字街头，俾人人知道，一年十二月，腊月是年尾。宝祐改元，又从头起。万年万年更万年，清江依旧清无底。道泰不传天子令，时清休唱太平歌。
不如随分纳些些，何处青山不是家。玉笛横吹皇化里，风前清韵彻天涯。
惠力大宝藏，日转万亿匝。一日万亿匝，千日千万亿。愿以转轮数，仰祝天子寿。惟愿天子寿，复倍转轮数。繁开玉叶茂金枝，永与法轮无尽时。
这个老汉，殊无所解。不惟屈屈曲曲，且是顽顽頼頼。我昔没兴见之，直至而今尀耐。烧炷香，礼三拜。吃拳打拳，彼此莫怪。
今朝结制，号令宜先。三章约法，普示人天。身不可妄动，亦不可块然。口不可妄开，亦不可默然。意不可妄举，亦不可罔然。依如是行如是住，圆觉伽蓝常现前。
昼也惺惺，夜也惺惺。既不掉举，亦不昏沉。何须求白玉，只此是黄金。
夏热乘凉，冬寒向火。自古自今，总恁么过。不知二祖立雪齐腰，毕竟图个什么。以吾之不可，学柳下惠之可。
无禅不参，无道可学。只责诸人如醉而醒，如梦而觉。醉既醒，梦既觉。虽然只是旧时人，却与旧时相辽邈。
开门待知识，知识喜来过，两两不成双，一一无回互。共卧不共床，同行不同步。昭然在目前，目前不可覩。虽则不可覩，我独知其故。圣容菩萨来西天，卢仙夏人在东土。
山前一片闲田地，无意求之却宛然。几许风光都买尽，不曾费著一文钱。
今朝解制，且作么生。从前约束，一槩放行。万里秋天飞一鹗，东西南北任纵横。
昨从天上去，元不离地下。今归地下来，亦不离天上。上下无间，来去无差。天河秋一雁，砧杵夜千家。
六年雪岭竟无成，练得身形似鹤形。尽谓见明星悟道，何曾悟道见明星。入山何富，出山何贫，知心能几人。
春风料峭，春雨连绵。桃花逐浪，新竹笼烟。香严已往灵云去，一度春深一怆然。
这老冻侬，惺惺懵懂。分明无一丝毫，刚道有三斤重。只知恁么脱空相诳，不知其雠甚于戴天之不共。
去从閙市红尘去，归向白云深处归。因甚更无迎与送，去来寸步不曾移。
细不可减，大无以加。近在眼睫，远过天涯。是著即错，拟之又差。缺齿老胡会不得，空携只履返流沙。
五五午时书，妖邪尽扫除。一堂风悄悄，千古意如如。蒲饮先春雪，糭餐明月珠。舌头如具眼，醉饱乐无余。
一月在天，影含众水。只如双剑峰头月，何似芙蓉溪上月。芙蓉溪上月，何似泐潭潭底月。若道同，东西各一涯，若道别，天无第二月。
白云岩上月，太平松下影。深夜秋风生，都成一片境。
主人潇洒武陵仙，别业河东大道边。心画美田皆枕水，手栽佳木已参天。园林有地时难者，钟鼎铭功事莽然。倦客过门空大嚼，卜邻安得买清泉。
故人别墅俯青郊，曾许幽人近结茅。苔壁雨荒留旧迹，竹林云矗见新梢。楼成白玉山无主，鳞出黄金客有肴。怅念同游歌楚些，风声萧飒鸟咬咬。
桃源亭北值佳辰，桃蕚飘残晼晚春。缇幕惜芳林下子，彩袗修禊水边人。风谣渐喜南音变，节物偏于久客新。道不与时当勇去，归心何必计吴莼。
一夜奎星向紫微，朝来黄鹄又东归。谢庭春入新红药，吴苑花迎旧绣衣。疲马顾鸣还有恋，惊乌飞匝欲何依。无聊病况将离思，并写孤音白玉徽。
诗酒相从道久微，东西冠盖两将归。许公文诰专鸿笔，太白江湖醉锦衣。揽辔慨然俱有意，系匏于此独无依。犹怜誊得河梁句，常与都人记盛徽。
金鱼宝带紫微仙，刺史荆州帝倚贤。仁入刑书无滥狱，政通和气屡丰年。芝函晓下浮云阙，奎曜宵还北斗天。士望区区翰林主，不知舟楫赴商川。
三国遗基楚子宫，洞庭游乐与民同。画船载酒春波绿，叠鼓随车夜烛红。爱此南阳歌召父，学如西蜀化文翁。去思不用甘棠赋，恩在邦人骨髓中。
永昭陵上土新干，又见弓遗四海冤。旒冕嗣天承顾命，金缯倾帑入私门。已多困瘠悲邦衅，况有跳梁玩国恩。归奉清闲疏奇蕴，席前应讲太平源。
旌旗占晓动星躔，冠盖倾都海岳旋。归觐明堂瞻日表，过家郧社卜松阡。郢山残雪梅寒后，汉水东风柳暖天。无限春风入佳句，何时珠玉看盈编。
簪绂忘怀出处均，行行犹眷楚都春。嗣皇小毖方求助，太守三公古重民。燕厦久依王粲幕，鹗书曾愧孔融宾。士儒以义酬知己，敢向东原涕满巾。
春城别去已秋穷，犹喜音书继递筒。身外光阴一飞隼，天南踪迹两飘蓬。夜乌三匝惊明月，胡马长嘶向北风。无酒无人更无菊，重阳愁过鹿皮翁。
年华欢绪两蹉跎，飏白浮红日日多。酒怯病怀无旧户，睡便春昼长新魔。些思楚客招魂语，噫笑梁生愤世歌。鸟雀相忘来亦少，不须门外更张罗。
半年西邑秪徒劳，天数人谋两不饶。分定一枝难驻足，时来三组并垂腰。是非未了今犹古，饮啄诚安谷亦乔。何日一尘能负郭，杖藜春雨看眷苗。
求田问舍此心劳，两处如闻胜势饶。张氏泉塍近城角，邵家林屋在山腰。倒冠来伴樊川杜，飞舄新闲叶县乔。昨日雪霜枯槁地，百般苍翠发新苗。
诛茅搜险旋寻真，闻说山岩一日新。佳境留连应有待，先时登览岂无人。披榛好石来如召，随手清泉应若神。不独山中兴胜事，几多风爱在邦民。
使君镇爱鹿头山，图画歌吟共为传。尘世那知武陵事，时人争诵永嘉篇。行春游醉常劳梦，按部登临又隔年。有客平生志林壑，坐怜双眼隔云烟。
故人江驿寄瑶华，紫玉枝头散嫩霞。日暗露桃春尚浅，醉余收面粉难遮。绿溪地静东风遇，雕槛香寒晓月斜。水满琉璃聊自喜，不堪尘眼秖空花。
萧疏仙梗擢芳华，巧刻圆琼傅淡霞。素质本非桃杏质，酡颜聊避雪霜遮。香含暮雨栏边散，艳倚春风鬓上斜。闻说樽前偏属党，青黄朱粉更无花。
仙圃瑶林冠物华，靓英明媚洗晴霞。醉装却费臙脂晕，纨扇应烦绛粉遮。天上念奴春睡足，风前飞燕舞容斜。后房宜劝歌声小，惜爱今年第一花。
色不夭秾始是华，仙家林观倚云霞。春酣白玉醅香入，日射红鸾扇影遮。攅蕚乱须能淡伫，抱枝寒蓓更疏斜。为寄瑶林主人语，争妍应有曲房花。
绿玉交柯蔽郁深，碧萝寒幄静沈沈。最宜初旭晞晴霭，时有珍禽宅翠阴。终日对为佳客伴，几年相慰故谿心。主人已有秋风兴，更听疏蝉抱叶吟。
九秋风露下星榆，玉刻圆钱散晓株。人住水涯多白髪，地应花谷近清都。按香清酒登新谱，益气轻身载旧图。移取黄堂朝夕见，北洲亭远故台芜。
清根灵气本仙通，白玉葩华绿玉丛。山远莫寻幽谷水，洲香聊近百花丛。神寒缥缈梅同格，英出繁多雪愧工。篱下区区醉金蘂，郦卿应笑鹿皮翁。
应怜陶令爱东篱，分付黄花特地迟。百卉浪随秋色尽，孤芳自与岁寒期。冷香直欲梅相鬭，金蘂悬知雪更宜。空使诗人咏重九，天公造物本无时。
翼子诒孙庙社功，忧劳嘉祐治平中。泽流自配皇图远，仙去谁期寿劫空。三献奄违长信殿，万灵神会永昭宫。母仪五十年间事，愁入西郊鼓吹风。
怀诏归来望九霄，伾山才隔渡河桥。履声未彻君王听，车左俄悲道路招。韦氏诗书传秘阁，石家孝谨冠中朝。灵輀闻说都门过，愁彻西风鼓吹箫。
百岁悲欢俯仰间，讣惊畴昔涕汍澜。玉堂天圣传先契，兰省元丰事长官。寂寂尘音华屋闭，萧萧云木故山寒。深心令德今何愧，付与无穷后世看。
平生襟尚苦清通，白首耽心翰墨中。万卷囊书推沈氏，一时碑字贵颜公。尘栖村馆稀宾至，山抱佳城与祖同。已矣善人那复见，萧萧溱洧秖秋风。
大夫门户斗魁旁，落落南宫旧望郎。收歛壮心书万卷，沈浮高兴酒千觞。乘骢始欲新年去，藏壑俄惊半夜亡。索我赠言曾未暇，哀怀今变绋尘章。
仙骨萧疏古柏秋，合于尘世独悠悠。人间未熟黄粱饭，天上新成白玉楼。隐几不闻遗治命，飞旌何日向西州。识君惟有崔夫子，预说衣冠一蜕留。
前月南河欲放船，壶觞一夕暂盘桓。吐霏珠玉音犹在，风折筼筜墨未干。皎皎不应随物转，滔滔从此缔交难。孤怀幽调谁知者，寂寞金徽不复弹。
吴兴空望使君车，道厄陈州亦命欤。归路自为兜率去，遗忠谁访茂陵书。粃糠世俗心无累，兰玉阶庭善有余。一束生刍犹未至，春风洒涙满襟裾。
亭亭员干直，翦翦翠轮齐。叶散夜叉様，恶名谁品题。
荣悴逐时序，纷纷红翠多。谁同岁寒操，旁有羽林戈。
种兰不当户，李以苦见容。珍重主人意，东亭非要冲。
阿守似其父，丰姿仍秀疏。别翁犹数月，书驿且渠渠。
历也驹千里，新诗慰远思。霜秋鱼酒美，来趁寿觞时。
虽有董盐甘寂寞，如闻颜粥更艰辛。莫将秉釡论多少，聊为君家拂甑尘。
汉守曾为绛帐师，升堂高弟许抠衣。传经无复当时事，只有沙禽自在飞。
地灵真合有清辞，正在中和乐职时。谁道诸诗吟不尽，试看亭上国风诗。
功大文雄岁月深，巍然高碣字生金。台池得与吾民共，谁识邦家复古心。
华构翚飞一望中，颜间篆墨飏秋风。休矜百步穿杨巧，未及当年射虎功。
亭接东风近晓霞，几多和气到萌芽。也知当日迎春意，不为松筠只为花。
亭下长江走浪花，朝宗东委去无涯。何时银汉风涛稳，待泛仙人八月槎。
危栏倒影下千寻，空水无声万象沉。试问登临来往客，几人澄得利名心。
草木生成亦偶然，谁将枝干验祥编。如何并作当时瑞，寂寞如今五十年。
天水相将远欲无，扁舟双桨似飞凫。此身未是逃名客，且学鸱夷泛五湖。
双桥十里跨虚明，波面无风两足轻。雨歇烟收人不见，路岐依约是蓬瀛。
水落溪桥霜未寒，冈林平浅是西山。路穿峭蒨青葱底，寺在崎岖屈曲间。
排门金碧七禅关，松阁相望石径连。不为勤求善知识，可能一日徧诸天。
行彻云烟到上方，青林深壑对重冈。山中底处饶风月，要著江州一草堂。
春气未强寒惨惨，羁人多病兴寥寥。闲愁付与毫端遣，长日期于局上销。
图志分明传者谬，峰名元在岳山隈。邦人试看春岩上，岂有燕鸿到此回。
林麓坡陀湘水侧，烟岚朝暮楚城隈。峰前迁客翻堪笑，不及飞鸿一歳回。
洲觜崭崭乱石排，濯风寒浪踏苍苔。长江万里从西北，泻向幽人两足来。
无数江鸥似雪霜，暂来还去俯沧泿。幽人已自忘机久，却恐窥鱼意未忘。
三岁重阳负玉觞，悲欢不定客途长。元光节物真虚掷，赖有新诗付锦囊。
白醪趁节醅已发，黄菊候霜花未开。独上荒城拱双袖，风云惨惨鴈声来。
无处登临百尺楼，若为销散仲宣忧。拒霜寒菊常烟雨，愁满江城冷澹秋。
悄悄登山临水兴，纷纷泛菊佩茰人。不须吹落簪花帽，但愿常存漉酒巾。
长松老桂风霜足，细草幽花雨露沾。天寒日下音书少，鴈自高飞鱼自潜。
湖水漫漫日夜添，芡芒蒲锷鬭尖铦。不须更问雨多少，且喜西窗青入帘。
风欺炊灶晨烟重，泥隔宾车午枕高。谁记幽人张仲蔚，都将三径付蓬蒿。
池蛙联络声方旺，迳草纵横势未锄。不厌微凉生枕簟，只忧新蠧入图书。
声入高梧翠竹边，故携枕簟北窗前。无端唤起江南梦，记得扁舟夜不眠。
嘉谷连空指岁丰，幽潜无复有乖龙。何时浩荡风吹日，照彻阴云几万重。
路转芳洲面面风，回环惭愧刺船翁。画桥东北桃花坞，时有飘红落酒中。
不知芳物过春风，傲兀扁舟怯浪翁。得似王猷剡溪上，何须范蠡五湖中。
谁染轻红皱万囊，靓如妆面照寒塘。蜀葵千叶仍陪菊，芍药重台更耐霜。
绿荷深不见湖光，万柄清风动晓凉。莫恨红葩犹未烂，叶香元自胜花香。
湖上清怀各自知，凉风吹我独依依。吏曹姑去母催我，待得临流弄月归。
柳色映花春岸北，人家临水画桥南。回舟欲向东城望，恰似清溪玉镜潭。
莲的纷纷玉手来，欲攀莲叶卷狂杯。冰浆未见菱腰折，珠实何时芡觜开。
红蕖白藕满平湖，曾爱新梢玉不如。今日水深那可得，野人盘上欠香蔬。
气候凄炎倾刻中，晚来宜此一樽同。乍收荷叶萧骚雨，便得苹花细碎风。
浓云忽忽遍天围，四面凉风弄客衣。霹雳一声湖雨白，鱼儿惊没鹭狂飞。
此时遥忆子猷家，幽兴应思剡水涯。未向东风见琼树，且传春色赠梅花。
渐飞大片纷如靴，更扑惊风乱似麻。为谢妻孥衣但典，莫愁米贵酒难賖。
簷边骚屑竹声干，炉畔龙钟病骨寒。坐想兰歌倾桂酒，清虚堂上有余欢。
袁安秖有高眠兴，谢眺空伤后会难。十万健儿春瘴近，飞花宜过海南山。
徒称馆舍三千客，岂捄长平百万军。焉在平原多得士，功名翻属信陵君。
客赵忘梁久不归，先王宗社若巢危。归来未久秦人入，魏国存亡亦可悲。
甘罗徒挟虎狼威，入赵安能策是非。大扺诸侯畏秦尔，一言轻得五城归。
汲黯刚纯社稷臣，张汤巧诋更平津。贤人所贵忠邪异，惜对君王论未伸。
琳宫仙老鬓虽霜，不厌山头石径长。杖履更为他日约，姓名聊记旧碑旁。
曾醉江梅烂漫时，北乡寒冷见花迟。知君独倚瑶林赏，不向春风赠一枝。
赠春须记折花时，坐恨江南信息迟。还向瑶林主人问，东风应傍去年枝。
日日新诗出锦囊，清言飘洒句琅琅。幕中病客疲酬报，走马真难伴放羊。
几年空有忆梅诗，常恐江南驿使迷。惭愧一枝偿病眼，春风须劝笛声低。
刻玉沾酥三两枝，霜空林杪早春时。萧疏仙骨闲相并，缈缥幽香冷自知。
江南诗客两仙才，携手东原赋早梅。琼树令人常愿见，还家何事更徘徊。
五日重来蹑马尘，此君时节已残春。吹衣拂面寒犹峭，谁道春风似故人。
悄悄轻冰断水涯，欣欣群木荫人家。春风巧思无寻处，红白青黄各自花。
昔年花卉烂春林，今日重来老病侵。歳月漫为流俗叹，行藏谁见古人心。
南鸿无计与同飞，鸿翼翩翩我马迟。若过平台寄家信，为言今日是归期。
肃肃霜风吹客衣，客怀多少寄金徽。到家细说淹留事，应笑苏秦困始归。
近时颇少飞鸿信，几日应占喜鹊声。相见便须持宝镊，为翁衰鬓摘霜茎。
一曲流泉对草堂，何人与续帐前香。清诗自共秋风老，依旧钟声送夕阳。
鬋予会到冈，心休境自适。丈室居士家，环堵儒者宅。常令小博山，一种袅余碧。燕雀来贺否，应笑簷牖窄。跬步是清溪，间可就泉石。庭花秋娟娟，窗月夜寂寂。灯火亦可亲，隐几对方册。不为寒辍冬，穷居忌矫激。可大亦可小，人或未知识。戏问广厦人，谁思万里客。
三老非隐者，乡里道义人。缔交何绸缪，白首情益亲。进退小或异，归于重其身。逸老田北效，筑堂北溪上。野拙彼二老，招迹日俱往。幽泉弄清泠，平野得遐旷。谓近隔城市，谓远非山林。青岑落尊酒，白云贮衣襟。岁月付清醉，志蕴还长吟。颓俗可以敦，媮风为之重。人生苦飘忽，事往真幻梦。但闻三人墓，萧萧木已已拱。朅来抚陈迹，春衣吹我衣。墙边见残萼，屋角悬斜晖。雍琴感今昔，辽鹤惊是非。世故无足言，徘徊坏墙下。思人爱树木，况此岿然者。子孙固无忘，又将告里社。
坚平宜荷明堂柱，方洁当函玉牒书。且拂尘埃伴君坐，一枰相与寄清虚。
历阳宾主昔多贤，三老风流二十年。獬豸冠中曾补衮，凤凰台上叠擎天。
杳杳三韩国，煌煌二使星。海神无横暴，天子有威灵。
方雄望三楚，形势拱中原。阔占潇洒腹，高摩翼轸门。
昔之委和，今之蜕质。非化非生，复吾真宅。
小白长红又满枝，筑毬场外独支颐。春风自是人间客，张主繁华得几时。
生计唯兹椀，般擎岂惮劳。造虽从假合，成不自埏陶。阮杓非同调，颜瓢庶共操。朝盛负余米，暮贮藉残糟。幸免墦间乞，终甘泽畔逃。挑宜筇作杖，捧称葛为袍。傥受桑间饷，何堪井上螬。绰然真自许，嘑尔未应饕。世久轻原宪，人方逐子敖。愿君同此器，珍重到霜毛。
犊鼻生涯一酒墟，当年嗤笑欲何如。穷通不属儿曹意，自有真人爱子虚。
眼看飞雁手携鱼，似是当年绮季徒。仰羡知几避缯缴，俯嗟贪饵失江湖。人间感绪闻诗语，尘外高踪见画图。三叹绘毫精写意，慕冥伤涸两踟蹰。
初约看花花已尽，重亲闲客客应欢。真花既不能长艳，画在霜纨更好看。
云幙无波斗柄移，鹊慵乌慢得桥迟。若教精卫填河漠，一水还应有尽时。
一春无事又成空，拥鼻微吟半醉中。夹道桃花新过雨，马蹄无处避残红。
凄凉感旧与怀亲，时事居人触目新。独有温泉故情在，犹能为我洗红尘。
一别骊山岁已深，林花依旧绣苍岑。归寻当日新开路，隐约苔痕下翠阴。
山原缭绕水萦纡，绣岭屏风立座隅。更上朝元最高处，饶君都看渭川图。
吴越声飞二十年，缁衣空复叹遗编。紫芝眉宇风尘外，太白文章锦绣前。可是石渠方载笔，未应水国要归田。他时雪里相逢处，能记骑驴孟浩然。
霜风吹老菊离离，水外秋云送雁飞。来伴谪仙闲杖腰，满林丹叶衬斜晖。
楼影摇波到碧空，拒霜无数隔堤红。只应明夜关山月，怜我相思不寐中。
与世相疏行路难，不禁尘土便思山。山中独念故人远，雪舞清声窗竹闲。
世路难行肯效尤，蒲萄斗酒换凉州。春风不到仲文树，野水犹沈梦得舟。珍重故家青玉案，徜徉乡社翠云裘。淮南十里莺花老，月照关山笛里愁。
函丈从容问且酬，展才无不至诸侯。可怜曾点推呜瑟，独对春风咏不休。
红旆寻幽东郭旁，泉岩新得冠殊方。一川气象天开作，万古荆榛地蔽藏。崖穴乍惊堂室辟，榜名知与日星长。异时人指溪桥水，思爱还同召伯棠。
壁立东南第一峰，问名知是葛仙翁。丹砂灶逼云头近，玉井泉流海眼通。六字籀文天篆刻，鼓间洞室石帡幪。我来整屐层峦上，无数群峰立下风。
耻向承平便拂衣，乡邦还得拥旌麾。昔年曾预儿孙列，投老犹疑笔砚随。忠义一门均许国，箕裘万石亦遭时。朝廷虚日方圆任，功业当看帝载熙。
从来疏拙懒身谋，揽辔登车已倦游。幸有醉乡为乐地，何妨吟啸老东州。
新晴渡口百花香，石子池头鸭弄黄。卷幔夕阳留不住，好风将雨过梅塘。
豹堂春水绿泱涣，谢市云深柳线长。睡熟不知潮信过，船头晚雨打菰蒋。
碧山丛丛遮塔晖，苍崖万丈涵苍漪。西风隔江动高树，山前过帆如鸟飞。
朝发铜陵暮扬子，年年白浪江中归。江人收身苦宜早，一生却向江中老。
新秋拂水无行迹，夜夜随潮过江北。西风卷雨上半天，渡口微凉含晚碧。城头鼓响日脚垂，天际笼烟锁山色。高楼索莫临长陌，黄竹一声无北客。时平田苦少人耕，唯有芦花满江白。
双峰秀出两眉弯，翠黛依然监影间。终日含颦缘底事，祗应长对望夫山。
上士修真地，曾无俗混淆。云根起坛级，江面出松梢。轩静簷垂斗，窗虚洞接茅。何当脱尘滓，来结皎然交。
香入熏炉禁火天，芙蓉深苑鬬秋千。身轻几欲随风去，却恨恩深不得仙。
绿蒲浅水清回环，浪头雨急声珊珊。画桡惊起远近雁，宿霭欲乱高低山。败蓬半漏野更好，短缆数断迟转间。谿翁此日乘浩渺，搔首坐哨烟云间。
渔钓非良业，相期逐姓名。太平虽不仕，故旧岂无情。七里林泉好，三公位貌轻。片帆湍石下，谁不仰先生。
苔封辇路上青山，鹤驭辽天去不还。惟有银河秋月夜，鼎湖烟浪到人间。
闻说能文山阁老，比年幽兴著林泉。自开鹿苑知何门，不向虎溪今十年。寥寥清言坐中士，皎皎寒月山间天。不堪世俗看支遁，曾有篇章忆惠连。
空堂无人日长哦，风松助我涧云和。苍颜古木喜相似，爱子亦有凌云柯。欢然相对默终日，意得那须言强多。我身未得从心老，嗟尔系此成蹉跎。
溪水激激山攒攒，苍崖腹封壁四环。一门中嚂俯惊澜，造物为此良有源。坡颠窍塞沦九渊，吐吞龙螭殆非然。又疑猛将血战还，斩此欲守规为门。至今惨恻风夜寒，杀气袭水为屈盘。山重地僻道路偏，此境安得与祸连。反复不得意所安，将必有理愧莫原。山川幽深适素尚，辙蹂万坚穷跻骞。生平所更了可记，怪特若此殆未观。崆峒地首久茫昧，自此稍欲信所传。排云径上凌巀薛，力弱盛恐乘以蹎。西光戛戛下岩壑，取酒更为山留连。
鹳鹊楼头日暖，蓬莱殿里花香。草绿烟迷步辇，天高日近龙床。
楼上正临宫外，人间不见仙家。寒食轻烟薄雾，满城明月梨花。
按舞骊山影里，回銮渭水光中。玉笛一天明月，翠华满陌东风。
殿后春旗簇仗，楼前御队穿花。一片红云闹处，外人遥认官家。
萧洒征西府，青林隐万家。楼高先见月，山近不藏花。雨急喧流水，溪深噪乱鸦。笙歌乘酒兴，可复问天涯。
汉使雕阴道，秦关白翟宫。山川红旆里，日明翠微中。社后寒犹峭，春残草木浓。花前江国兴，并觉此时同。
日暖闲园草半薰，不堪春兴蝶纷纷。山烟梦松成微雨，关月帘纤出断云。三弄倚楼喧晚操，六花分队驻新军。终年不见江淮信，吟向胡笳永夜闻。
先取山西十二州，别分牙将打衙头。回看秦塞低如马，渐见黄河直北流。
天威略地过黄河，万里羌人尽汉歌。莫堰横山倒流水，从教西去作恩波。
马尾胡琴随汉车，曲声犹自怨单于。弯弓莫射云中雁，归雁如今不寄书。
灵武西凉不用围，番家总待纳王师。城中半是关西种，犹有当时轧吃儿。
旗队浑如锦绣堆，银装剑背打回回。先教净扫安西路，待向河源饮马来。
二郎山下雪纷纷，旋卓穹庐学塞人。化尽素衣冬末老，石烟多似洛阳尘。
望远初翻叶，随风已结阴。雨蓬宜倦枕，乡梦入寒衾。蓑笠侵郧俗，溪山动越吟。烟波千里去，谁识魏牟心。
野草粘天雨未休，客心自冷不关秋。寨西便是猿啼处，满目伤心悔上楼。
山木啸兮云幽幽，秣我归马兮无为久留。江鼯翔兮雨漫漫，回予车兮水渐幰。仲何为兮中野，澹将洋兮疏驾。目逝兮形留，郁逍遥兮日下。泻慕兮流观，抚节兮浩望。驷黄戾兮靡骋，旋吾辑兮焉往。不我虚兮斯辰，思何为兮鞅掌。
暂来林下问栖迟，已觉绦然悟昨非。卧起见山宁用买，门墙无物可人挥。茵连细草才容藉，淀染浓岚欲堕衣。佳士要当怜寂寞，不应全为折腰归。
柳色青天雨乍晴，鸭头细草绕堤生。林间野日依依见，水底春光寸寸明。犹喜乱花时入眼，可能万事顿忘情。无端景物相料理，屡欲颠狂兴不成。
草满池塘霜送梅，林疏野色近楼台。天围故越侵云尽，潮上孤城带月回。客梦冷随风叶断，愁心低逐雁声来。流午又喜经重九，可意黄花是处开。
古木寒鸦噪夕阳，六朝遗恨草茫茫。水如香篆船如叶，咫尺西陵不见郎。
我家已破出他乡，如连如卓方阜昌。岂料囊金随后散，一齐开铺鬻文章。我今滨死秪如寻，二友犹堪望轩翥。从头借问向来谁，十室九人非旧主。
楼台两岸水相连，江北江南镜里天。芦管玉箫齐送夜，一声飞断月如烟。
经旬飘雨喜新晴，病马缘畦取次行。老态只应随日至，春心无意与花争。山川满目浮烟合，楼板侵天暮霭横。嗟我有身无处用，强携尊酒入峥嵘。
雨声林外尽，秋色望中添。落日挂疏柳，远江横暮簷。好风疑有意，堕叶故争帘。为问楼中客，胡为尽日淹。
丞相高斋半草莱，旧时风月满亭台。地从日月生时见，天到江山尽处回。三国是非春梦断，六朝城阙野花开。心随潮水漫漫去，流徧烟村半日来。
丞相旌旗久不归，虚堂宁止叹伊威。绿槐楼阁山蝉响，青草池塘野燕飞。
碧城西转拂苍烟，日绕阑干一握天。青草暮山歌扇底，美人瑶瑟瞑鸿边。吹声隐隐江都月，弄影翩翩建业船。流尽古来东去水，又将秋色遇楼前。
谁把嫩香名雀舌，定知北客未曾尝。不知灵草天然异，一夜风吹一寸长。
幽人步影啭春阳，情多无那不成章。恨楼未高着鞭望，南陌无人但垂杨。
天边梦来情满床，梦短数觉宵苦长。起坐作琴舞闺倡，占珑水中月茫茫。
蜘蛛做网着屠苏，蜻蜒故来晕罗襦。醮君柏酒情莫疏，无情可能学哺鸪。
住山人少说山多，空只年年忆薜萝。不是自心应不信，眼前归计又蹉跎。
为觅少年心不得，当时感旧已潸然。情怀此日君休问，又老当时二十年。
轻苞满槛簇花钿，云幕低垂黯淡天。巫峡人归街暮雨，阿溪家远隔非烟。少分山客红云破，拟夺星郎锦帐鲜。未上春风惜寒晚，故教开向众芳前。
东来重见郭翻船，目极沧洲似渺然。浪信小桡穿竹去，不知佳景向谁边。白头赵将心仍在，多病莱芜灶不烟。惟有王家风月地，时时客看满池莲。
十万橐鞬临易水，五营旗鼓出中山。去年今日西岑别，回首吴山梦寐间。
濯锦江边唱绝强，孤青和者亦夔襄。历年虽久地相远，在寝岂止升渠堂。纵能帖石防颓岸，随寓幽居供赏朊。何如是处斗门雄，莆壤万农生赞欢。庄周笑我机械深，夏王见我须赏音。莫道白头犹未遇，等劳一片活人心。
三间水阁贾耘老，一首佳词沈会宗。无限当时好风月，如今总属绩溪翁。
鸾台倦直出黄扉，鱼浦双旌入翠微。阁老清规三省旧，使君高兴五湖归。却从江海瞻青琐，聊过丘园戏锦衣。一拂京尘浩南望，蓬莱阁静簿书稀。
昔爱灊川游，青林覆幽石。道人携手行，萧然名山客。谁知隋世路，譬如羁飞翮。林皋未脱去，纷纷头欲白。轻负皇人经，犹怀稚川策。幸已弃韦带，远谢功名迹。聊希闭关士，正苦身为役。别来二千日，还丹应有术。毋忘绛囊赠，使我升仙籍。将酬金镮脆，青绫三万尺。
胜境东西白，高僧一二禅。只知行道处，不记住山时。涧月中分照，林花各自妍。披云寻旧址，犹在绛峰旁。
蛟绡翦下碧双垂，归挹清流背紫微。北向更登孤岭去，此身还入白云飞。
昧旦求衣向晓鸡，蓬莱仗下日将西。花添漏鼓三声远，柳映春旗一色齐。
尽日行荒径，全家出瘴岚。鲍娘诗句好，今夜宿江南。
久次含香厌粉闱，恳求茂苑得州麾。却寻旧日池台胜，犹忆当年几杖随。入里下车修敬日，过家上冢致哀时。应怜二弟犹羁绊，万里边沙远帅熙。
早同侍宦向长洲，今拥旌麾访旧游。自古风流诗酒地，韦苏州后蒋苏州。
瑶坛三级满苍苔，想像真人饮赤杯。飒飒仙风动杉桧，只应飇驭暂归来。
宴豆追儒雅，簪缨成礼容。中天开璧府，左海见鼇峰。汗简陈三馆，仙游列玉京。丹青浮象魏，盛典照蓬瀛。
京城汩没兴如何，归棹翩翩返薜萝。尽室生涯寄京口，满床图籍锁岩阿。六朝人物东流尽，千古山河北固多。为借文殊方丈地，中间容个病维摩。
渭水岐山不出兵，却携慧剑锦官城。醉来身外穷通小，老去人间毁誉轻。扪虱雄豪空自许，屠龙工巧竟何成。雅闻岷下多区芋，聊试寒炉玉糁羹。
昔游不在远，幽岩临治城。嵚岑俯潇碧，庨豁延阳明。绿涧可径八，滑路偪仄行。泉源自何来，涓涓玉锵鸣。疑穿云雷窟，常带鱼龙腥。寒江净泻镜，怪石坐开屏。幽鸟驯可罗，潜蛟深莫罾。梯险接层栈，冠颠耸危亭。俯睨极玄窞，仰攀穷青冥。蹇旷出物表，高虚挹玄英。惜哉非吾土，不得憩此生。旧业寄阳羡，故园依晋陵。秋风滆湖白，春色颐山青。一从绅笏去，遂使猨鹤惊。迂疏暗时机，孱琐叨官荣。谪弃分所宜，愧恧颜已盈。人生讵有几，世累吾方轻。愿言解羁绁，上疏还簪缨。宁居召魂魄，恬养休性情。纷华屏外慕，冲澹严中扃。穷年伴农圃，毕志先畴耕。
零陵水石天下闻，澹山之胜难具论。初从崖口入地底，始见殿阁开重门。乃知兹洞最殊绝，洞中金碧开祇园。宽平可容万人坐，仰视有若覆盎盆。虚明最宜朝日照，阴晦常有黑云屯。盘虬夭矫垂乳下，巨兽突兀巨石蹲。木香一株在岩壁，人迹峭绝不可扪。灵仙飞游享此供，常驾飇驭乘云轩。我来正逢春雨霁，氛翳开廓阳景温。呀然双穴露天半，笼络万象将并吞。只疑七窍混沌在，五窍忘失两窍存。神奇遗迹未泯灭，至今犹有斧凿痕。云床石屏极隈隩，昔有居士常潜蟠。避秦不出傲征召，美名遂入贤水源。咸通曾为二蛇窟，元畅演法蛇辄迁。从兹其中建佛刹，栖隐不复闻世喧。惜哉此景久埋没，但与赤子安枯禅。次山子厚爱山水，探索幽隐穷晨昏。朝阳迫迮若就狴，石角秃鬝如朝髠。豪篇矜夸过其实，称誉珉石为玙璠。环观珍宝欲奄有，不到胜处天所悭。嗟予至此骇未睹，不暇称赞徒惊叹。恨无雄文压奇怪，好事略与二子班。芜词愿勒岩上石，勿使岁久词灭漫。
郑圃仆射陂，汉阳郎官湖。郎官何为名，张谓佩使符。泛觞江城南，乃与太白俱。明月一万顷，清光天下无。
宫亭彭蠡接扬澜，浩荡横空六月寒。试问风波何以险，老僧只有管倚阑干。
役役尘埃倦客情，偶逢佳节得闲行。凭君为把如椽笔，便向苍崖记姓名。
六朝冠盖俱尘土，到氏今无苗裔存。当时任昉过田舍，野老犹记查林村。
城东浈水碧渊洄，杨仆楼船向此来。我亦编蓬今下濑，拟寻韶石上崔嵬。
当日昌黎系缆初，曾瞻双阙整冠裾。致君尧舜今谁是，想像闻韶更起予。
吕嘉妄欲抗中原，积石江心尚岿然。岂料王师到寻狭，挫锋困粟遂无前。
楼船伏波安在哉，会兵曾破石门来。昔年已过获嘉县，今日更登朝汉台。
昨从浈阳来，暮过峡山寺。适闻新昌寇，道路传者沸。余时不敢留，一苇翻然逝。虽经绝妙境，已负清幽意。卷帘坐船，船极目望苍翠。有如逢珍宝，不暇贮箧笥。又如过屠门，大嚼涎垂喙。每欲问其详，曾莫得图志。道人山中来，为我谭一二。犀去金锁沈，猿归玉环坠。赵胡垂钓石，岿然出江际。穆王双车辙，想像常按辔。汉晋五仙人，曾骑五羊至。俊霭二禅师，神力与迎驭。岧峣五岳塔，初自昆仑施。三祖石堪奇，僧粲尝所憩。上方狮子台，下视见云气。异花成帐幄，红紫嫣然媚。蒙茸绿崖草，茎叶相覆被。或黄如金钗，或白如珠珥。造化穷天巧，肖像名殊异。梁间许浑诗，壁上李翱记。但知攷事迹，何暇评文字。清远中古宿，俯压南海澨。退之贬潮阳，亦曾经此地。幢碎逢飓风，雷电助其势。我来幸无恙，恬然不忧畏。祥飇送轻帆，默已荷神赐。此归会有日，维舟就津次。当为小盘桓，历览尝夙志。
此山从古号浮丘，携手城西是旧游。法从未容穿豹尾，守藩聊得步鼇头。傍连玳瑁遗亭近，下有珊瑚废井留。得道丈人如可遇，秋风挹袖上瀛洲。
除地诛茅悬左偏，三山一碧正当前。舍人为写湖阴曲，禅伯请题城上篇。帐下劲兵缠象魏，枥中飞骑控巴滇。至今庭竹根延蔓，尚想当时七宝鞭。
一线横大江，千螺簇层峦。空外飞鸟没，烟中片帆还。
落日汉阳孤阁对，秋风鄂渚数舟横。偶吟万里飘流句，独倚沧洲忆祢生。
不终强屈蛮夷上，稍复低回礼义中。自昔一时成霸业，至今千载仰英风。
拨破红尘入紫烟，五羊坛上访神仙。人间自觉无闲地，城里谁知有洞天。
圆坛展祀日，樊山开宴时。钓台高嶪嵲，离殿鬰参差。
势利煎人漫白头，休休休去是良谋。应须买取堪骑鹤，跨入芝田阆苑游。
释子幽居远俗纷，停桡登览日将曛。湖光已叹千年变，山势犹惊九陇分。迸溜冷喷双沼雪，煮茶香透一杯云。偶因流落寻佳致，何意声名世外闻。
还家岂不乐，生事未应闲。朝日已复去，征鞍方更攀。伤心百道水，阅目万重山。何以忘羁旅，翛翛醉梦间。
我爱通羊好，民居山作城。眼前无俗事，枕畔有滩声。
我爱通羊好，环回云水间。重峦与叠嶂，真是翠屏山。
我爱通羊好，清无半点尘。峭山多洞户，樵牧识仙人。
我爱通羊好，青山便是城。白云深处宿，一椀玉泉声。
我爱通羊好，烟霞冰玉间。不须乘羽驾，飞入翠屏山。
我爱通羊好，山深不染尘。数家原上住，疑是避秦人。
我爱通羊好，楼高入锦城。青山常在眼，涧水不闻声。
我爱通羊好，双泉咫尺间。不须寻谢屐，步入九宫山。
我爱通羊好，宗英迥出尘。文章与政事，今复见何人。
我爱蓬莱编，复此会群仙。仙人笑拍手，索我瑶华篇。
涓涓石含泉，扁舟过其下。大旱日望尔，神功一飞洒。
三十六湖水所潴，其间尤大为五湖。中间可以置邮戍，隐然高阜如复盂。大开名园治亭榭，时燕朱履为欢娱。
苍龙脱角莹且泽，鲜瓜自与风雷俱。郏家女子已仙去，尚有故井存通衢。
传花叠语争喧呼，主人能诗有仙格。锦囊丽藻纷披敷，拟驱轻驾逐烟客。
梦得池塘生春草，一句我知今古无。西归定蹑瀛峤顶，气象早已居蓬壶。甘棠留爱在他日，好事传作淮南图。
沿涧扳崖入翠霞，寺僧犹寄旧钟家。芙蓉秀出天河外，我欲名为小九华。
九子芙蓉畔，传灯彼一时。谁无男女相，试问末山尼。
遥睇青冥绝险生，山翁相指乱云横。不知身世在何许，但觉满怀风露清。
天风飘飘浮紫烟，谁把雪山香草然。气息不教落人世，直上紫皇青案前。
软金赪玉翠流辉，天嫔新开云锦机。西望赤城标起处，宦情欲逐野云飞。
翠滴溪桥水沍澄，更深斜月映寒星。巉岩何代点头石，卧听高人夜读经。
擎天一柱万山低，九朵奇葩秀一枝。多少好山僧占住，空王曾会范围基。
飞泉练白地无尘，欻起千波湛寂身。静挟飞仙忘世虑，却嗤尘世梦中人。
翠黛轻拖促晓妆，云归鬟岫鬓苍苍。道人欲识普贤面，西蜀重烧十愿香。
藜杖芒鞋兴不穷，万山螺簇碧茏葱。青天一饷开图画，潋滟收归惨淡中。
藤阴棱石煜金科，磊砢常将风雨磨。刚被闲云生罅隙，禅僧迷失旧盘陀。
墨窝化石锁烟苔，岩上茅空烟又开。尘劫一声清磬里，至今犹有燕飞来。
佛陇遗芳鲜俪踪，王张三观揭禅丛。圆明珠系衣襦里，净妙莲生湿淤中。再现石桥真法界，重兴银地旧家风。未应赋述夸孙绰，序倡称扬复有公。
晚向津亭泊画船，忽闻佳处在云烟。松根化作千年石，山寺蒸为一涧泉。祖意供看亭下柏，禅交同结社中莲。明朝舆笋还跻岭，聊借僧房一觉眠。
断崖天削成，半腰为坳窊。殿阁在其中，乃是释子家。初疑无路通，去必凌紫霞。屈曲转山足，云萝可攀拏。忽然至其上，金碧藏谽谺。却见岩下路，目睛眩生花。僧有定慧者，来自蜀道赊。五代方乱离，相此山水佳。卜居不复出，焚香拥袈裟。嗟余但企仰，涉世空喧哗。安得寄遁此，可以忘幽遐。
好在庐陵守，年来强健无。一麾新佩印，三瑞更为图。善政传江右，飞书到海隅。缅怀乌府旧，何日笑谈俱。
高士遗台曲涧东，俯临百丈之飞虹。云卷云舒绝壁下，花开花落空潭中。丹砂炼去山俱寂，赤鲤骑归路不通。叹息往来车马客，几人忙处问琴公。
来至泾川十里余，崭然怪石翠凌虚。自惭不是神仙骨，空羡琴高控鲤鱼。
白面峰峦碧玉堆，故人卜筑在岩隈。难寻荀鹤旧游宅，尚有昭明古钓台。满槛名花红胜锦，一溪流水绿如苔。七闽千里倦游客，两眼眵昏向此开。
级级跻攀险，肩舆若上天。云端开净刹，峰顶见平田。水石清无价，烟霞翠满前。高僧卜居此，意欲断尘缘。
全体若金银，深藏如自珍。应知贪饵者，毕竟是凡人。
耕春烟一垄，钓月水千寻。未荒三径菊，不负此生心。
苍玉门径濶，白云庭院深。鄞江一丈水，清可照人心。
山前十里入青苍，猿鸟声中建道场。日转竹阴侵阁冷，水流花片过门香。
荡漾溪沙深浅间，群山回抱翠连环。扁舟便欲乘流去，直下山门六刺滩。
幙山孤秀幙溪清，玉鉴光寒映翠屏。今古寥寥何可问，难当遗事在图经。
最爱仙人卧白云，一竿来此钓红鳞。我今不学磻溪叟，行作宗雷社里人。
盱江清浅见游鳞，百尺飞桥跨碧津。行过水南看更好，风光骀荡百花春。
昨夜雪初霁，寒梅破蕾新。满头虽白髪，聊插一枝春。
凌风泛浪白于云，野牧湖中晓至昏。一举招旗毕来集，至今人号养鹅墩。
兰亭搨本得遗法，字体变化人莫窥。梭飞壁间势屈矫，剑出狱底光陆离。可怜阙啮侵点画，铁网买断珊瑚枝。
怪石如排衙，罗列亭两畔。森森整旌纛，岌岌峨冠弁。
闻说旌阳旧筑坛，故浮修水一来看。至今磨剑池犹在，冷浸一天星斗寒。
公辅产日南，九龄起韶阳。早知朱泚反，预识胡雏狂。
近城故有武王台，拂云千尺高崔嵬。谓之朝汉乃非是，岁时嘉会倾尊罍。
惟此休祥地，相传庆育时。绕枢飞电转，流渚彩虹垂。鬰鬰余佳气，绵绵嗣庆基。九龙曾洒濯，三圣共扶持。
万计损珠宝，千章列栋楹。秋毫思颊挫，不日庆厘成。青简流芳远，丹书霈泽倾。袖人罔恫怨，道路沸欢声。
昔我承乏江西官，豫章圣迹无不观。如何复有此遗恨，独我不到梅仙坛。梅仙坛在丰城界，真风爽气埃尘外。当年补尉向南昌，才誉虽高官未大。汉成帝时纲纪坏，先生谏书至于再。前擢王章矫曲朝，戮及妻子雠党快。群臣知非不敢争，遂令天下言为诫。乌乎此语诚甚危，讥切权强何慷慨。借令触突幸臣牙，嗜一羁单未为害。公卿大臣噤不吐，彼为私谋安足怪。正人在下吁可悲，变名吴市复谁知。元丰敕书为旌表，故故丹井存遗基。寿春真人锡显号，称其高蹈与俗遗。先生虽不遇于昔，而遇于今蒙奖饬。令丞作书誉忠直，潜德幽光辉无极。
嘉节长岐路，区区梦幻身。何年一举腋，仙去逐敖君。
地无一勺水，安得有湖名。世事果如此，风波平地生。
苍龙蜕骨去已久，山根一穴如天开。寄言俗客不可入，往往白昼生风雷。
全闽形势属临汀，赣岭连疆似井陉。江汇里渊销地脉，山横华盖应天星。
紫翠望云岚，山前一迳杉。冥冥烟雨里，枉道访仙岩。
诸侯之学，是谓泮水。诗人所颂，鲁侯戾止。献馘于是，献囚于是。釆芹则美，饮酒维旨。淮夷来服，觩弓搜矢。其挚维何，元龟象齿。区区鲁邦，陋无足纪。维泮之兴，功烈如彼。下逮郑国，学校不修。青青子衿，莫肯来游。谁欲毁之，侨吉厥犹。视其所召，药之则瘳。我得吾师，实获所求。首善于京，其速置邮。矧在守长，宣化承流。德音不昭，维职之忧。番禺之学，莫原所作。岁月其绵，栋楹腐恶。藩级板夷，屋垣圮剥。图像之威，弗丹弗雘。圣经不谈，束置高阁。讲席其虚，维尘漠漠。譬彼弗殖，萎其将落。于嗟斯民，谁启谁觉。释老二氏，尚能尊师。岂伊吾儒，曾是弗为。道废若此，莫或耻之。振而起诸，岂不在兹。爰命鸠材，僝工以时。肇新两序，翼如翚飞。载辟祠庭，奂其轮而。颐指而化，鬼设神施。乃延师生，来燕来处。匪怒伊教，载笑载语。笾豆有践，殽核维旅。以妥以侑，礼仪具举。济间多士，进退规矩。夏弦春诵，各得其所。相彼错薪，有擢维楚。遐不作人，成是才谞。在汉循吏，时则文翁。修起学宫，成都市中。常衮在闽，讲导从容。士比内州，岁贡以充。贤不天成，有养自蒙。谁谓越远，齐鲁同风。憬彼夷蛮，来顺来从。南交厎宁，猗学之功。
分得宜春地，东偏一画屏。洪阳仙洞古，龙姥旧祠灵。雨过溪痕长，春回草径青。道傍聊下马，揩藓读碑铭。
旴江一带碧涟漪，来凭阑干把酒时。吏役不知春色晚，绯桃花发两三枝。
泉飞石磴尚微红，涧出铜陵碧数重。遥想谢公临郡日，几回屐齿印苔封。
老僧七十九，自说少游方。试问章山景，炉添一炷香。
不到狼山已十春，旧题犹覆碧纱尘。重来风物皆依旧，嬴得衰残老病身。
楼阁鬰穹窿，清都幸此逢。兔藏贤令井，鲸吼贰卿钟。花覆瑶台暗，香飘宝鼎浓。仙居赤城洞，人住玉霄峰。棋响风敲竹，琴栖月在松。云霞随步武，猿鹤伴从容。湖涨销千尺，山浮黛色重。人间真福地，物外是灵踪。鹫岭标香刹，蛟溪接近封。枌榆偏在念，桑梓更惟恭。学道功成就，冲霄愿必从。他年随羽化，横跨葛坡龙。
为国虽以德，御戎难去兵。夏人久犯顺，边氓常废耕。遣师杨我武，谋帅直非轻。辍自金谷寄，倚以关塞行。壮怀吞猖狂，沈机足经营。新伤乃民力，未振亦军声。既膺阃外寄，当思千里清。吾家世此官，所得蕃汉情。未尝任杀戮，接以信与诚。方略固多在，惟公守其成。
四十余年旧典章，圣君今复幸虞庠。虎贲万骑森罗列，雁序诸生俨缀行。已见重准同舜帝，不须无逸戒成王。祖宗基构隆三代，统业相承是肯堂。
闻说悬车三老儒，约为绘像访僧居。蟹螯杯酒欢无极，鼎足韬袭乐有余。暑簟共观岷岭雪，春盘同脍蜀江鱼。归来一榻如相许，须信逍遥倍二疏。
屈曲山腰一迳通，乱云芳草思无穷。尘埃从此去人远，我欲诛茅寄一峰。
未抛名利尚区区，方卜荣迁武信居。思簉林泉三老后，已经年纪七旬余。且来在野同游鹿，莫学临渊却羡鱼。子美堂邻愿为约，免教朋友旧情疏。
万里归陪老叟游，灿然雅什遗朋俦。云咸响亮清盈耳，霜雪缤纷白满头。三益画开裨古意，千钟酒饮破春愁。劝君莫倦桑榆景，未得为霖志未酬。
夫子关西出众儒，肯来寻我卜幽居。忘忧棋局真佳趣，投老诗篇是绪余。故旧已家吟伐木，太平只恐罩嘉鱼。主人醉指前溪路，松菊清凉月影疏。
险阻艰难自徧游，归来寻访老交俦。七年弦顷嗟分袂，二月莺花喜聚头。美酒十分须共醉，劳生一梦更何愁。况君富贵功名在，从此男儿志可酬。
素发庞眉一陋儒，常陪龙友到禅居。我随益者诚多幸，人叹贤哉愧有余。坐上共飞纯玉斝，腰间齐佩白银鱼。高吟清论常终日，会数朋交信不疏。
当年台阁仰英游，此日还乡接旧俦。共喜故人攀凤翼，伫膺新诏觐螭头。清欢且尽三春乐，闲饮能消五载愁。夸听郢中歌白雪，敢将巴曲强论酬。
朱方藩牧寄非轻，故辍中朝近侍行。黼帐暂违簪笔对，锦衣初喜遇家荣。前临使宅千山秀，俯视隄封一水横。第恐急贤严召节，不容选胜遍江城。
松菊投荒山水间，阿谁指点到仙寰。洞门龙出云犹湿，石至丹成火欲寒。百越楼台摩诘画，三吴烟水季鹰闲。陶然醉卧花间酒，细纳余香满袖还。
胜景更新数步间，北山游得对巑岏。凭阑愈觉双峰峻，极目无涯六幙宽。特出喧卑资旷达，所临高远壮游盘。炎蒸此地为清暑，莫厌攀跻磴道难。
伟哉言偃室，室外构凉轩。到觉一襟爽，坐祛三伏暄。植筠怜节操，引水爱潺湲。公暇无余事，逍遥此释烦。
酷暑如何避，虚轩落始成。地闲气易爽，境胜目须清。月上帘色静，风来竹坞呜。公余亦自适，山水入琴声。
谿山环绕古城深，贤尹开轩日醉吟。大抵清虚虽得地，从来安静本由心。朝挥玉麈风生座，夜抚瑶琴月满襟。应笑陶潜种杨柳，五株门外不成阴。
洞府深沉别有天，石门相贯碧孱颜。凿开混沌千年窍，坼破蓬莱一朵山。日玩嵌空僧不厌，时探幽怪客忘还。若教元子当初到，肯使朝阳播世间。
邑署开轩槛，景闲宜快襟。簷虚月先上，地僻暑宁侵。夕照乱山远，风清群水深。政成足优逸，好自抚鸣琴。
古邑逢贤宰，构轩凉景生。尘埃不复到，泉石有余清。诗得幽奇句，琴多雅淡声。居民陶美化，应此放高情。
县僻少逢迎，闲轩得创营。先秋岚气肃，涉夏竹风清。待月诗中趣，分泉枕畔声。凭君植春柳，高节继渊明。
潇洒吴夫子，搆轩山县中。何曾知大暑，每到便清风。林影乱不定，泉声咽复通。微吟倾白酒，日月任西东。
盛夏暑已极，此轩凉复生。天除前吏酷，地借长官清。种竹风干树，敲棋月一枰。方知北窗傲，不独是渊明。
一轩新创足清凉，岸帻披襟暇日长。极目闲田虞舆芮，凝神虚室老兼庄。簷牙高揭啄山色，簟角平舒约水光。料得北窗风更细，何妨笑傲比羲皇。
虚凉夺炎暑，因此得佳名。终日琴棋乐，四时风月清。卷帘对山色，欹枕听泉声。桃李新栽植，花开政已成。
凉轩无限景，茂宰乐清闲。拂榻夜延月，卷帘时对山。泉声来槛曲，野色入簷间。遥忆琴樽会，吟游路险难。
不污唐家乱，萧然表圣居。泉声舆山色，相得共清虚。
槜李招提好，新堂向静开。因名求定慧，对镜悟西来。夜席常留月，寒阶暗落梅。师归得真趣，无复顾尘埃。
乍被轩绥宠，新辞计省繁。三江吴故国，百里汉郎官。烟水莼芽紫，霜天橘颗丹。优游民政外，风月即清欢。
吴兴太守美如何，太守从来恶祝蛇。生若不为上柱国，死时犹合替阎罗。
命也岂终否，时乎不暂留。勉哉藏素业，以待岁之秋。
豁见仙源启翠岩，曾无鏁钥易跻攀。临流便解尘缨濯，不信区区仕路难。
爱月开轩绝顶间，屹然危创压层峦。剪除群卉当簷尽，添得清光满槛看。乱石云堆秋色冷，老松风入夜声寒。十年梦寐江乡景，杖屦终期日倚栏。
凿石开山已几年，半天台殿耸危峦。晓钟声向云边落，夜月光从槛底看。野色难藏千里秀，松风长占一轩寒。老僧此处真佳隐，应笑尘劳效小官。
松竹萧森水石闲，亭台高下耸层峦。环观叠嶂千重碧，俯瞰澄江万顷寒。佳景真宜南国诧，画图堪与北人看。使君贤雅能行乐，肯向东山羡谢安。
天作地藏知几年，公来因得茂林间。谁言物外真仙境，祇接人居近郭山。石乳望中苍玉坠，泉源深处卧龙闲。行看再为苍生起，乘兴从容重返还。
巨石何年此结成，老君肖像亦强名。以身为患言犹在，谩使时人分重轻。
岩前流水碧潺潺，鹤驭翩翩去弗还。堪笑世人求不死，岂知道在有无间。
惊雷殷殷南山曲，一夜山前春雨足。美人睡起怯轻寒，衣褪香绡红减玉。朝云霭霭弄晴态，野柳狂花无管束。东风也自足春情，吹皱两溪烟水绿。
岩僧结栋何勤勤，殿合岧峣势欲奔。秋洗江光浮绀瓦，山盘树影入青轩。相逢未免同尘眼，何日安禅慰病魂。欲借上方留一枕，梦随寒磬过天门。
巍据龙蟠最胜山，神仙琳馆落人间。差差万井庭阑布，矗矗群峰屏障环。入座湖光浮荡漾，俯簷云影遇斓谝。登临自有飘然思，便觉身同白日闲。
东南富山水，所病在卑溽。阴晴变朝暮，梅雨大田足。翰苑宴高堂，金斝浮蚁渌。诗泠四座耳，醉饱五经腹。亭午登介亭，萦纡俯山麓。行路愁暍死，是月丁初伏。乘高瞰群峰，刚后浪奔逐。三吴在指掌，百粤入双目。汉忧分朱蟠，尧意注黄屋。下舆曾未几，传命甚邮速。霸遂伏下风，元白仰高躅。倡予而和汝，谈笑唾珠玉。所恨继者贫，囊箱无寸幅。刘侯世良将，文史三冬读。坐啸胡骑却，行歌燕旦哭。儒将久寂寥，断弦今日绩。所得最在诗，铦利锋莫触。唱酬黄卷上，如响答深谷。王侯富方丈，熊掌我所欲。独馁不得饱，中心但诚服。
晓瘴万重烟漠漠，舂台四顾俗熙熙。天钟秀气魁文陛，池涌仙源接武夷。
会稽之南罗浮北，中有大梁神仙宅。瀑流今占挂长虹，泻下银河数千尺。
白雉闻经向此山，转身来伴老僧闲。大都见善能开悟，天上人间任往还。
巍雉云丛十万家，台门新筑更豪华。春笼碧瓦浮佳气，日上朱栏夺绛霞。众水回环来卫府，千峰朝挹自排衙。吾州形胜今如此，文物彬彬正可嘉。
昔人亭榭久荒残，今复高轩峙翠峦。眺望可周千里景，宴游非止一时欢。楼台远近看如画，日月高低转似丸。最好使君登览罢，夕阳群骑簇雕鞍。
一径森森入翠微，翠微深处见禅扉。倚云殿阁光相照，蔽日松杉碧四围。竹引涧泉寒遶屋，雨蒸山霭润侵衣。十年游宦今重到，景物依前旧识稀。
出疆直欲请长缨，绝域皆知郑众名。拥节初闻归禁闼，怀章非是厌承明。凌虚观阁仙鼇晓，倒景湖山鉴水清。遥想兰亭多胜集，早传佳句到都城。
扰扰红尘为底忙，僧家白日自舒长。朱帘著地寂无事，百刻青春一炷香。
四围老绿夏阴凉，一枕南风睡思长。梦里不知身是蝶，等闲飞入白莲香。
霜晴却见湖山好，境静方知日月长。陶令醉多难入社，时来采菊饮秋香。
趁雪看山坐小床，白云影襄玉虹长。不知砌下梅花发，只怪开帘有暗香。
一松偃蹇苍龙蟠，一石巉岩怒虎踞。我来题作龙虎轩，便恐风云卷将去。
孔明庙前古柏奇，此木气象犹过之。干东彷佛烟焰起，铁龙空驾焚一枝。真人丹诚何所适，世传乘鹤冲天飞。求诗道士心弥坚，试听一诵工曹诗。
锦水黄金密印开，东南时望滞盐梅。得随剑外同为客，幸逐花前醉倒杯。白玉蘂高枝瘦碧，臙脂萼嫩叶低徊。绮罗不识清诗骨，须趁春风摸石来。
余爱兹山昔屡游，回环气象冷清幽。茂林滃郁叠苍翠，宴坐潇洒风飕飗。密甃积藓迸泉眼，飞翚比翼参云头。迳边谁开青步障，客来共泛紫玉瓯。每思乘兴可独往，尘缨未濯莫我留。胜处尽至心未厌，健步历览势挟辀。平生趣向与时背，泉石夙志略已酬。兹山独以泉品贵，乃得嘉名传九州。譬人其中贵有物，源深混混难穷搜。支公此去久愈爱，自我佳句忘百忧。忽蒙远寄煮岩壑，而我方欲千里求。愿公早见疑蛇解，急诏当应易剡丹。
可怜均是山中寺，惟有幽轩对此山。云拥秀峰来户外，烟和浓翠入窗间。回环似觉天形曲，登眺应疑地势悭。他景纵能穷目力，争如疏静养疏闲。
山头未吐三更月，枕上惟间万窍风。疑是怒涛声不敢，夜深飞雨过寒空。
得地久蟠踞，参天多晦冥。月通深夜白，雪压岁寒青。独拥虬腰大，疑闻雨甲腥。深根劲坤轴，萧瑟挂疏星。
萧公事迹久尘泥，独有当年洗砚池。世俗所传应彷佛，僧人独得耿颓隳。小亭新构藏幽趣，一水中分叠旧基。遗泽泯然无处问，清风缅邈竹阴垂。
曾是文君宅，幽深镇翠岑。涧松迷白鹤，溪石隐黄金。丹灶今犹在，箫台尚可寻。予来不能厌，谁共听泉音。
谿驿旧名彡，烟光满翠岚。须知今夜好，宿处是江南。
维舟亭下号三湾，万叠青山一水间。偏爱澄江照天碧，飞来几片白云闲。
公住吴门枕太湖，风波不到十年余。过家乞得蓬莱郡，去国初抛丽正庐。阙下旧容乘驷马，江头急趁鲙鲈鱼。都门送客今何盛，百首诗轻百两车。
胜地留连久，西湖得再游。芰荷围画舫，杨柳护红楼。风月苏堤夜，烟云葛岭秋。买鲜沽美酒，且莫计觥筹。
古松苍髯枝屈缴，失笑相惊在岩穴。老翁手持绿玉杖，独立西风双鬓雪。修然野服山家容，平生我亦怀高风。彭泽归来入图画，真有人间靖节翁。
马则食葵，而余则饥。盗则得羊，而余无兄。知谁为此，兮余不聊生，谁余哀兮余思深。中忽忽兮外不知其啸吟，野哉邻妻兮曾谓余淫。以己逆人兮，余不知其何心。
亡羊奔奔，岂不有邻。子可闭门，亡羊不复。去何自逐，身则非牧。雾蒙蒙兮水漰漰，谓兄无行兮兄行。不忍一失于邻而忍失厥身，虽然殒子之身兮，其亦如亡羊之邻。
鼷鼠鼷鼠，实食其牛，牛则不知。彼牛彼牛，既卜以郊，伤则免之。
田彼黍矣，则食于秋。我人之耕，载芟载薅。岂不惮劳，将食无攸。
田彼黍矣，几不螽蝝。我人之耕，而不谋年。唯其不谋年，是用卒食于田。
伐木伐木，无废于勤。不足柱榱，犹用以薪。岂弟君子，无易于人。
谁能采芹，不适有获。果蓏树之，则食其实。岂弟君子，孔敬且力。
林鸠之雌兮，不有巢而子兮，而有巢以止兮。吁嗟乎已兮，终巢之从兮，吁嗟乎雄兮。终巢之乐兮，吁嗟乎鹊兮。
云之扬扬，油油其蒙。望我以雨，卒从以风。云之油油，扬扬其去。我挽不可，泣立以伫。终风不休，终云不留。不雨我田，不谷我收。岩岩南山，有川其下。徒能必云，不能必雨。蓁蓁者林，有越而樛。人伐以归，我徂安休。嗟今之人，顾己是求。有顾者木，曷为而材。大折以薪，小生何哉。嗟今之人，谁同我哀。
煜煜夕日，逝何忽兮。有辉而星，尔留曷其。我视而冥，我适不行。我尽日乃倾，独何求于尔星。
煜煜夕日，不尚有朝。皦皦君子，去谁繇招。死如可从，生百不聊。
绎绎道周，伊谁之园。夙不筑自垣，今安以樊。人各有心，亦不思旃。
于忽乎，不可以为，其又奚为。离娄之精，夜何有于明。瞽旷之耳，聋者亦有尔。束王良之手兮，后车载之。前行险以既覆兮，后逐逐其犹来。虽目盼而心骇兮，顾其能之安施。委墨绳以听人兮，虽班输亦奚以为。
于忽乎，不可以为，其又奚为。椽栌桷榱之累重，顾柱小之奈何。方风雨之晦阴，行者艰而莫休，居者坐以笑歌。不知压之忽然兮，其谓安何。
于忽乎，不可以为，其又奚为。谓鸡斯飞，谁得而覊。谓豕斯突，何取于缚。是皆以食而得之，吾方饥而噫。鸡兮豕兮，死以是兮。
食人之粟，饱复何为。当人之赐，罪亦何辞。有以我为是兮，岂无以我为非。已兮已兮，吾何以胜人之言兮。
行曷为兮天下，老吾身而不归。人固舍吾而弗从，吾安得狥人而从之。昔所闻其是兮，今也见之则非。嗟若人之弗类，尚何足以与为。彼天下之皆然，嗟予去此而从谁。信亦命已矣夫，固行兮而曷疑。
崇崇北丘，其上有樗。远者以为梁，或者争以柱。就而睨之，曾无事于欂栌。呜呼木乎，期我于远者欤。
蔚彼南山，有松其猗。孰堂而基，孰坏不支。远莫与识，其斩以狙猿之杙。是近是度，谓家之无桷。呜呼松乎，余归此休乎。
南山之田兮，谁为而芜。南山之人兮，谁教堕且。来者何为，而往者谁趾。草漫靡兮，不种何自。始吾往兮无耜，吾将归兮客吾止。要以田兮寄我治，我耕浅兮谷不遂。耕之深兮石挠吾耒，吾耒挠兮耕嗟难。雨专水兮日专旱，借不然兮颖以秀。螟悬心兮螣开口，我虽力兮功何有。虽然不可以已兮，时宁我违而我无时负。
子之来兮东之舟，暮不至兮谁牵以留。子之去兮西之马，朝何亟兮不秣而驾。驾胡适兮徂扬，扬之郊兮泮之央。泮之冰兮春之水，泮之莪兮芽茁于涘。泮之鹭兮洁白以止，泮之土兮除扫不滓。泮之人兮立以望子，久不可待兮足并以跂。子未至兮谓奚，子之至兮何以慰之。招其来而挽其去，纳以寛而不严以恕。增其长而救厥玷失，培其根而使华以实。泮之人兮子喜，子先何适兮不夙吾治。
吾门之达兮，尔可款以入兮。进之不时兮，吾岂不尔待兮。何后未至兮，前已过之。来犹有望兮，去何胜追。俯吾著而即兮况堂若室兮，又歌曰。
敖耶学耶，为来往耶。衣之荼荼，冠膝膝耶。何进趋之舒，不若退走之速耶。虽终不吾听兮，犹无贻我嗟。
翩翩弓之张兮，其亦弛则藏兮。惟此乘马，不秣而驾。维彼乘驹，不驾以刍。
翩翩弓之觩兮，其亦弛则櫜兮。廐我乘马，不适以驾。同彼乘驹，亦食以刍。
瞻彼车兮，既徴其辐。有驹斯服，有马斯牧。心之忧矣，聊以反复。
井则有泉，渇者俯之。燎之阳阳，寒者附之。君子则髙，吾则仰之。
岂曰无衣，不能素裳。缝齐有锵，直韨以方。岂曰无衣，不能素履。絇以为戒，夙夜以无怠。素裳戋戋，谁涉不褰。素履几几，谁涉不止。始也何所为，我推我宗。恶余之无从，睢盱以为恭。今也既宣我力，群心慝慝。毁予以自德，曾莫肯己直。尔我目矣，何为而眊聪亦云听，曾莫有告。谋及于道，佛且讪以笑。谓白盖黑，或者亦以赤。行何必有足，巧言以成迹。以我有常，从尔罔极。翩翩者舟，在河之涘。人待不至，亦以自济。嗟尔君子，归欤予迟。
山岩岩兮谷幽幽，水无人兮自流。始与谁兮乐此，昔之游者兮今非是。清吾樽兮洁吾斝，欲御以酒兮谁宜寿者。山蘼春兮野鹿游，亭无人兮飞鸟下。喜公有遗兮乐相道语，从人以游兮告以其处。髙公所望兮卑公所游，公为庐兮燕笑以休。摭山果以侑酒，登溪鱼而供羞。仰春木以搴华，俯秋泉而潄流。公朝来兮暮去，肩乘舆兮马两御。来与我民兮不间以处，谁不此留兮公则去遽。花垂实兮树生枝，我公之去兮今忽几时。知来之不可望兮，悔去而莫追。人皆可来兮公何不归，青山宛宛兮谁为公思。
山环环兮相围，溪乱乱兮涟漪。花漫漫兮不极，路缭缭兮安之。弃舟步岸兮欲进复疑，山平阜断兮忽得平原巨泽，莽不知其东西。桑麻言言兮田野孔治，风回地近兮将亦闻乎犬鸡。信有居者兮，盍亦往而从之。语何为乎独秦，服何为乎异时。见何惊兮遌错，貌何野而栖迟。问何迂兮古昔，听何感而喑噫。秦崩晋代兮河覆山移，天颠地陷兮何有不知。上无君兮孰主，下无令兮孰随。身群居而孰法，子娶嫁而孰媒。既弃此而不用，何久保而弗离。岂畏伏于乱世兮，犹鱼潜而鸟栖。宁知君之为扰兮，不知上之可依。岂惩薄而过厚兮，遂笃信而忘欺。将久习以成俗兮，亦耳目之无知。眷叙言之绸缪，与欢意之依稀。及情终而礼阕，忽回肠而念归。更酸颜而惨頞，叹异世之从容。惜暂遇之偶然，嗟永离而莫同。舟招招而去岸，帆冉冉以行风。豁山霭之披袪，赫晓日之曈昽。惊回舟而返盼，忽迳断而溪穷。目恍惚兮图画，心辀张兮梦中。何一人之独悟，遂万世之迷踪。惟天地之茫茫兮，故神怪之或容。惟昔王之制治兮，恶魑魅之人逢。逮后世之凌夷兮，固人鬼之争雄。抑武陵之丽秀兮，故水复而山重。及崖悬而磴绝，人迹之不到兮，反疑与夫仙通。君生其地兮，宜神气之所钟。观颜面之峭峭兮，其秀犹有山水之余风。悯斯民之无知兮，久鬼覆而仙蒙。顾穷探兮远览，究非是之所从。因髙言而大唱，一洗世之昏聋。
我思古人兮，不古今之异时。生兹世之谁期，欲勿思而奈何。独斯人之不见，聊永怀而自歌。乐吾行之舒舒，忘兹世之汲汲。睇万里以自惊兮，岂宁俯以効拾。载重道远兮，予欲行而谁与。累九鼎以自重兮，顾尪羸之弗举。矫身以为衡兮，权世之重轻。广道以为路兮，听人之来去。
秋风起兮天寒，壮士醉酒兮歌解颜。螳螂何怒兮辙下，蚁何鬬兮穴间，纷扰扰兮谁者则贤。井方崩兮治隧，屋且压兮雕椽。生则役兮弗系念此，祸至而知悔兮，身忽焉其已死。陶唐虞夏兮，今则古矣。彼秦且帝兮，连有蹈东海而死耳。
山中兮何游，登彼山兮乐天髙。弃吾马以取步，降吾车兮足两履。石当道兮行旁，木碍上兮下俯。曾蹈险之非艰，聊凭髙兮下顾。何所视之乃牛，而独见之如鼠。彼促促者出其下兮，曾其身之非伛。吁嗟徂兮，离娄之死则已。古之不较其为短长兮，何独计其髙下。山髙兮崔嵬，山之路兮百折而千回。趋前行而就挽，笑顾后使推之。彼游者谁兮，何以子之车来。
江之水兮东流，溯湍流兮寄人舟。舟无袽兮载函重，风乘波兮棹人用。济不济兮奈何，横中流兮涕滂沱。来何为兮不待，今虽嗟兮安悔。舟方乘兮人不吾以，覆且溺兮我则同人死。
江之水兮东流，济欲济兮何由。水浸浸兮滩露，暮涛下兮夜潦收。舟不行兮推之于陆，力不足兮汗颜，行无由兮涂足。时不逝兮奈何，归日暮兮涂远，去风髙兮水波。行踌躇兮伫望，聊逍遥兮永歌。
江之水兮东流，沿湍流兮望归舟。舟来归兮何时，步芳洲兮濯足，陟南山兮采薇。江风波兮日暮，望夫人兮未来。
江之水兮东流，沿湍流兮望归舟。风滔滔兮浪波苦，嗟往者兮未还，惜行人兮将去。去何适兮归何时，执子手兮牵子衣。行何如兮来复，济岂无兮他时。
虢山之远数千里，虢石之重难将持。舟车虢来每苦重，釜盎尚弃不肯携。苟非世尚且奇怪，孰肯甚远载以来。何况虢人自珍秘，得一不换千琼瑰。流传中州盛称赏，主以诧客客见祈。世人贱真珍贵假，见者喜色留肤皮。强材美干立修荫，罗列满野谁复窥。我尝客坐例一见，实亦可爱小且奇。初疑秋波莹明净，鱼子变怪成蛟螭。鳞须爪角尚小碎，但见蜿蜒相参差。又如开张一尺素，醉笔倒画胡髯髭。如何石上非自然，犹是软弱从风枝。髙楼晓凭秋色老，烟容雨气相蒙垂。乔林隐约出天际，醉目远暝分茫微。不然谁家老图画，破碎偶此一片遗。借令人手弄点画，尚恐巧拙成瑕疵。如何石理自生长，安得当世无猜疑。髙堆黄金募辩说，万口利锐如磨锥。或云南山产巨怪，意欲手把乾坤移。先偷日月送岩底，次取草木阴栽培。天公怒恐浸成就，六丁桃斧摩云挥。世人乘此得分裂，锻琢片段贸财赀。至今风雨虢山夜，树石号作鬼神悲。又云春气入山骨，欲自石里生蒿藜。根株芽枿未及出，卒遇匠手相镵隳。多称老松已变石，此固剪截根须离。又云鬼手亦能画，多向石室成屏帷。固知物怪浩难尽，谁能向此明是非。城狐老能男女变，海蜃口或楼台吹。世间自是有此类，何必诘曲穷所归。细思此屏竟无用，石不中礩木莫支。徒将文理有小异，招聚瞽说成笼欺。咄哉闭口不复论，为语爱者无我讥。
鲸牙鲲鬛相摩捽，巨灵戯撮天凹突。旧山风老狂云根，重湖冻脱秋波骨。我来谓怪非得真，醉掲碧海瞰蛟窟。不然禹鼎魑魅形，神颠鬼脇相撑挟。
鲸豗海翻飞陆尘，鐡房孤剑枯紫鳞。挤排壮士仆不起，天公始自夸为神。谁令夷路牙枿横，不拔不锄安得平。长星作彗倘可假，出手为扫中原清。
始闻定作阅古堂，又闻定有阅古诗。扬之远定五千里，思得两翅擘以飞。偶闻人来说堂事，初敝两壁无尘疵。间时公来命绘匠，亲以玉指交画挥。教令某载若某状，匠拜奉命唯不辞。左图守相父母吏，右状将帅熊罴姿。长冠峩峩伟笏佩，鬬以玄白为裳衣。屹如丁宁立以议，逊若避让行而随。图成俨毅色可詟，过吏不敢窃目窥。仍令大笔署行事，写出黑胆朱肝脾。死者有灵如不冺，合有英气来附兹。故公之谋不知出，宜有神鬼阴助其。茫茫九泉谓巳朽，岂意一旦存形仪。请留中壁素莫绘，待千岁后公以归。当搜国匠第一手，状写公像存依稀。要知文完武绳备，遗与万世瞻思资。我知观者定堕泪，不复岘首羊公碑。又闻当世大手笔，磊砢诗句相撑支。手搏蛟龙拔解角，爪擘虎豹全脱皮。郓州溪堂遂寂寞，韩诗尘蔽人不吹。想应从此传万世，粹玉贯串珠萦累。小戎何为而缩伏，久滞公斧血不滋。何时功成事业就，两手一扫清三垂。归来天子喜以颔，泰阶辉焕平无欺。次招当世草茅士，各使呈露心腹披。缔裾联缨上廊庙，留与后世图为师。然后回谢阅古堂，彼合异代今一时。
春城花草穷朱殷，俗儿趁走脚欲穿。闲来无悰喜自适，时到双树为奇观。庄如天官植幢盖，毅若壮士苍衣冠。老枝又芽忽并出，似欲并力擎青天。灵根深盘不可究，疑与地轴相拘挛。不知培栽竟谁手，而又始植为何年。行扪步遶不可问，但见茂色连云烟。东风牵人少游此，佛屋日日重门关。虽有大荫人不及，于此尤得志士怜。束蒿为楹樗为柱，居者略不忧其颠。乃令遗材抱美植，不得总载桷与椽。髙堂倾欹未支柱，匠者日亦经其边。不思大干有强用，反以斧钝难其坚。吁今谁是爱材者，定知惜此双树篇。
蝗生于野谁所为，秋一母死遗百儿。埋藏地下不腐烂，疑有鬼党相收持。寒禽冬饥啄地食，拾掇谷种无余遗。吻惟掠卵不加破，意似留与人为饥。去年冬温腊雪少，土脉不冻无冰凘。春气蒸炊出地面，戢戢密若在釡糜。老农顽愚不识事，小不扑灭大莫追。遂令相聚成气势，来若大水无垠涯。蓬蒿满眼幸无用，尔纵嚼尽谁尔讥。而何存留不咀嚼，反向禾黍加伤夷。鸱鸦啄啣各取饱，充实肠腹如撑支。儿童跳跃仰面笑，却爱甚密嫌疏稀。吾思万物造作始，一一尽可天理推。四其行蹄翼不假，上既载角齿乃亏。夫何此独出群类，既使跃跳仍令飞。麒麟千载或一见，仁足不忍踏草萎。凤凰偶出即为瑞，亦曰竹食梧桐栖。彼何甚少此何众，况又口腹害不訾。遂令思虑不可及，万目仰面号天私。天公被诬莫自辨，惨惨白日阴无辉。而余昏狂不自度，欲尽物理穷毫丝。要袪众惑运独见，中夜力为穷研思。如知在人不在天，譬之蚤虱生裳衣。扪搜剔拨要归尽，是岂人者尚好之。然而身尚不绝种，岂复垢旧招致斯。鱼朽生虫肉腐蠧，理有常尔无何疑。谁为忧国太息者，应喜我有原蝗诗。
自古名士纷如毛，多见博带裳衣褒。如其可学不可逮，三满夫子皆儒豪。其文渊源尤可爱，江海驾荡相吞滔。方吾少时未识愧，引领日望声齐髙。穷吭折吻气力绝，始尽退伏非所曹。近来笔砚思置去，新诗苟有亦自韬。闲时屡索不肯出，若欲献贵贱厥操。李君南来久有日，我始得见试捾搯。忽逢诗挑欲我接，快句锐利磨矛刀。要令口献近章句，若急敌迫不可逃。颜頳舌涩不可吐，滞若乱绪强抽搔。惟其自陈尚讷怍，况又听者宁不聱。退归自与败者比，誓欲弃甲弓矢櫜。新诗见投又须和，咄哉自守何不牢。
木落不去根，水流常背源。木落方病寒，尚覆本根温。水流忘由来，散乱卑湿牵。读子二思诗，起予二者言。木实类君子，老有孝感存。水亦人迹然，动由名利牵。使我父母感，一夕身百翻。人世但可悲，小官何足言。情义有相夺，心迹固此分。勉之多自寛，行见西归辕。
太古一去浩万世，百智竞起纷修治。交将砭刀溃疮痏，纵得平好无完皮。倾山竭河论曲水，都投大海为酒池。中间秫稻不满掬，日益酝酿成浇漓。不知淳风竟何适，万手齐举招不回。北窗清疏鸟声好，昼榻自稳间支龟。尘埃不到日影薄，枕簟拂拂生凉飔。四支舒安百虑废，仿佛认得太古遗。散魂怡愉不旁适，心肺正静无邪思。
因能不有世俗梦，独与淳气相盘嬉。伏羲持刀刻爻画，古意荡尽无铢厘。睡无吉凶无得失，纵欲强卦安能为。故能独存至今日，人各已有反不知。须知睡义大亦盛，岂独床第夸昏迷。君子劳心事业暇，得时休息安天倪。小人一心包万险，迨退就枕皆平夷。使其睡心大充扩，去与君子何毫丝。当年尝闻曲肱乐，曾及至圣宜无非。何况于梦更有得，不见公旦因嗟衰。后来纷纷不知乐，舍去大路趋邪歧。竹林猖狂事饮锻，扪拨蚤虱无留衣。好恶纸上浩万端，竟不及此亦可嗤。蚊虻纷然始谁造，一一口吻如针锥。食人肌肤得腹饱，不解默去犹鸣飞。攘拳挥臂不可却，聒耳不异笙匏吹。虽然今尚尔无奈，当有猎猎秋风时。尔躯糜溃尔口坏，我床安稳我枕欹。平时多贤贵不及，会日偃瞑休恬怡。
一哭摧心肝，屡哭雕朱颜。心肝摧日痛，朱颜雕日干。二十人未壮，我衰已毛斑。古人不得见，今人诚可叹。
出门将何从，与物随纷纷。不得所欲为，还与俗人群。外迹久已非，独嗟心所存。自信有可羞，彼人何足论。
秋居寒萧疏，秋意愁交并。饱犬无吠志，饥乌有凶声。庭空鸟交下，墙穴鼠更争。浩叹欲出门，日暮不可行。
孰谓拙者鸠，已厌不可弹。吾寒方病雪，尔何雪自唤。寒城千万家，什伍赤两骭。通衢结沮冰，走指堕或半。门闭市无人，灶冷烟不爨。俗以雪为贺，我独雪之叹。富贵宜为忧，不忧亦何患。
老匠铁手风运斤，一挟刃入千山髠。明堂有在不见用，此为失地犹济人。西潴巨泽江海通，狞风撼地波撑空。当道独能支地险，更东安得与天穷。莫比垂天绅，莫比跨地带。渇龙枯死干无鳞，绝海失舟踏鲸背。秦帝东游逐仙迹，累重肉多飞未得。三洲水隔不到山，借得紫虹千万尺。平时尘土埋英雄，吾亦弃剑来游东。欲观水尽朝宗海，安得身乘破浪风。为约他年可归处，频倚栏干不思去。季鹰范蠡不足奇，待我为名千古归。
申申亭者名自谁，河东丈人身铭之。方其作亭自休息，固欲申畅名其题。虽然自奉颇幽乐，岂敢兼忽当世为。若日所忧非所及，因以遯世无闷辞。丈人疏髙喜自适，去不限约来无时。门无宾僚车马绝，室有几杖衣冠欹。夜径行招海月伴，昼榻坐与天云期。春林喧和鸟声好，胜听俗论相哑吚。尘埃纵尔得风力，卒不到此徒自飞。亭前朱朱有冶态，亭下白白无俗姿。好木留存竟见实，恶草锄拔无容茨。尝闻景胜未易敌，须有大句相参差。故吾经年不敢往，日望诗老力可支。偶来为游适已晚，花梢尚有春余遗。髙哦遶树惜时节，拾嚼红庁行逶迟。回看北林竹万颗，寒气欲起凌人威。清风时来助气势，寒甲夜聚言语私。方将投间日来此，脚踏树下成交蹊。无端尘土又为隔，明日跨马西北驰。心思梦好定频到，不必直俟归风吹。
晚岁意不适，新诗老无情。万古共一叹，百年行半生。贫忧世累重，贱喜身责轻。义有不可嗟，非吾不能平。
始吾得三满，自谓得过人。一日不见之，已恐愚贱滨。忧思丛中来，腹肠生毛鳞。轻舟刺而南，久结愿解伸。入门顾我笑，喜气沃以新。徐徐相抽寻，轧轧听引陈。先生固大贤，拟议何可邻。诸君人相得，热炙香相熏。而我拱其间，贪喜乃失神。鳯凰朝百鸟，鸱鸦亦来群。然其气类同，终独凤鹤亲。发为鸣声和，上下相铿纯。苟非治平世，不得此类驯。故其闻之者，舞蹈相揺振。轻风促回舠，后会无涯根。作诗谢幸甚，颠倒迷欢欣。如将铭自贺，又欲书诸绅。
我思古人不可见，独以两眼纸上求。苦读才疲即伏枕，亦冀梦寐从之游。每疑贤圣世间有，岂独古出今则不。心之所藏弗面见，常恨世腹不可搜。虽然其中充美者，间或外发文章彪。扬淮而南谁名声，盛说李满干万喉。青天白日所同见，众亦不敢加瑕疵。而余零丁始就学，独矫众弃先拈收。要其所学与必至，不止颜孟须孔周。决将健走独取到，顾我不肯少待留。新诗惠见荐自詟，若遇重压并见投。星机织成付地锦，神冶铸出舂天矛。辉光交华目反眩，噍咀过美涎并流。退归畏爱复愿学，恍若见富潜谋偷。顾其才力非当对，犹以一髪纼十牛。使我苦勉不少得，搦笔欲下先惭羞。有如姣恶各具体，肉骨不可强雕锼。或云才华乃天与，何寡不益多仍裒。几时髙车得会合，预期蹈抃呼旁陬。临风呻哦欲有寄，自恨拙茧无长抽。
尝闻千岁松为石，岂意今逢林出屏。苟非木根久自化，岂此石理能有灵。世间万怪浩莫问，枉哉山海徒有经。舒山虢水固险异，疑有神手藏幽冥。
至和改元之一年，有蝗不知自何来。朝飞蔽天不见日，若以万布筛尘灰。暮行啮地赤千顷，积叠数尺交相埋。树皮竹颠尽剥枯，况又草谷之根荄。一蝗百儿月两孕，渐恐髙厚塞九垓。嘉禾美草不敢惜，却恐压地陷入海。万生未死饥饿间，支骸遂转蛟龙醢。群农聚哭天，血滴地烂皮。苍苍冥冥远复远，天闻不闻不可知。我时心知悲，堕泪注两目。发为疾蝗诗，愤扫百笔秃。一吟青天白日昏，两诵九原万鬼哭。私心直冀天耳闻，半夜起立三千读。上天未闻间，忽作遇蝗梦。梦蝗千万来我前，口似嚅嗫色似冤。初时吻角犹唧嗾，终遂大论如人间。问我子何愚，乃有疾我诗。我尔各生不相预，子何诗我盍陈之。我时愤且惊，噪舌生条枝。谓此腐秽余，敢来为人讥。尔虽族党多，我谋久已就。方将诉天公，借我巨灵手。尽拔东南竹柏松，屈铁纒缚都为箒。扫尔纳海压以山，使尔万噍同一朽。尚敢托人言，议我诗可否。群蝗顾我嗟，不谓相望多。我欲为子言，幸子未易呶。我虽身为蝗，心颇通尔人。尔人相召呼，饮啜为主宾。宾饮啜釂百豆爵，主不加诟翻欢欣。此竟果有否，子盍来我陈。予应之曰然，此固人间礼。傧价迎召来，饮食固可喜。蝗曰子言然，予食何愧哉。我岂能自生，人自召我来啜食。借使我过甚，从而加诟尔亦乖。尝闻尔人中，贵贱等第殊。雍雍材能官，雅雅仁义儒。脱剥虎豹皮，借假尧舜趋。齿牙隐针锥，腹肠包虫蛆。开口有福威，颐指专赏诛。四海应呼吸，千里随卷舒。割剥赤子身，饮血肥皮肤。噬啖善人党，嚼口不肯吐。连床列竽笙，别屋连嫔姝。一身万椽家，一口千仓储。儿童袭公卿，奴婢联簪裾。犬豢羡膏粱，马廐余绣涂。其次尔人间，兵皂倡优徒。子不父而父，妻不夫而夫。臣不君尔事，民不家尔居。目不识牛桑，手不亲犂锄。平时不把兵，皮革包矛殳。开口坐待食，万廪倾所须。家世不藏机，绘绣绵衣襦。髙堂倾美酒，脔肉脍百鱼。良材琢梓楠，重屋擎空虚。贫者无室庐，父子各席居。贱者饿无食，妻子相对吁。贵贱虽云异，其类同一初。此固人食人，尔责反舍诸。我类蝗名目，所食况有余。吴饥可食越，齐饿食鲁邾。吾害尚可逃，尔害死不除。而作疾我诗，子语得无迂。
吾爱子权诗，苦嚼味不尽。穷思欲名状，百比无一近。初如贪追兵，屡请忽许进。旗旄左右幢，戟剑后先刃。方争奋拏先，忽覩斩乱狥。徐驱得平郊，万甲合一阵。偏裨走起颇，中间坐吴膑。喊呀鬭志酣，仿佛穷敌讱。前军奔交兵，后马走断纼。须臾声金收，万噪快一俊。群降挑戈矛，叩拜乞用衅。苍黄请命间，窃视不敢瞬。玄云压空虚，半夜暴霆震。睡耳起欲掩，惊仆失肝肾。壮者固已然，况余乃龆龀。及其久详味，欲吐复自恡。有如罗百珍，次第嘬嚼顺。贪丰不辞多，爱美忘余馂。故其留人口，虽久咽喉润。何时匹马来，畏爱气两振。唯其未合间，如不获谢蔺。望风为此诗，颠倒犹合烬。
有钱莫买金，多买江东纸。江东纸白如春云，独君诗华宜相亲。缀连卷大十牛腹，要尽寄我无寄人。我将携之东，脚踏海水洗齿唇。转来清澈饮百斛，荡涤肠肺无纤尘。尝闻泰山髙，髙处天为邻。借如无梯不得上，亦欲大叫呼天神。铺陈君所诗，噪口雷鼓震。世多俗耳固莫告，当冀上帝依稀闻。正声定不感凡类，舞跃百凤千龙麟。安能学俗儿，一卷不复呻。天公闻否尚未快，安得纤翼穿秋旻。
世味久已谙，多恶竟少好。惟诗素所嗜，决切欲深造。人安已不休，众耻我独冒。有如獭行迹，欲改复自蹈。肝肠困寻搜，吻舌倦搏造。心灵无余多，为此日有耗。已勤尚无成，既苦每自劳。自笑如秋蝉，饥极不止噪。努力排韩门，屈拜媚孟灶。惟此二公才，百牛饱怀抱。我如饿旁者，盻盻不得犒。不知去几多，穷行究未到。无门隔籓篱，发罅窥堂奥。爱之不可入，抵触发狂噪。借使苟有成，不知竟何要。孤名非所求，弊俗讵足傲。况乃非所及，穷海未为浩。不知何时休，定讫死与耄。因疑今世人，恐有我同操。徽之才超髙，竿幢出标纛。为学尚淹蕴，富櫜不肯暴。文章内朱豹，外袭一以皂。大论尤坚强，推舟出行奡。珉砆不施功，径欲制珪瑁。幸此不我陋，教诲日陈告。昨因语及诗，请我使自道。屡谢不得命，迫窄遂颠倒。披坚诱羸兵，伏瓴待穿盗。取胜虽然必，窘穷亦堪悼。勉为瓦砖投，幸有金珠报。
洞洞之室或者穿，岩岩之墙或者缘。墙缘室穿来何哉，中有玉万黄金千。金玉固非盗所有，盗者或得之伺候。得金买衣出人前，意气遂若富者然。众人不知谓尔富，不知尔自何心颜。盗财固为小人戮，盗名自是君子奸。咄哉自讼毋自欺，几希不在穿缘间。
长风掠海来，吹月散百炼。青天豁四碧，云霭不容缘。窗轩飒先秋，露气入簟扇。寛庭生夜凉，蚊口不得擅。人静暮客去，坐偃适自便。清牵睡思醒，明发醉胆健。披风睨白月，瞪视不为眩。未甘景独胜，思出大句衒。狂搜得无奇，猛吐复自吮。篇成若奴婢，气骨终凡贱。弃置不复收，叹感退自旋。起探君寄诗，兀坐讽百遍。駮哉剧雄劲，百札洞一箭。间逢骋新奇，春云弄晴霰。古镜终重厚，九鼎挂一铉。吾尝笑夫人，语富则自愿。及婴爱君念，始自信惓惓。阅女当求嫱，慕士在获彦。鄙哉寻常者，何用目识徧。得逢诚幸多，既别遂堪喭。乖离时况久，会合卜未先。思之不可见，飞魂不身恋。秋城崔嵬髙，围我屹若圈。安得擘风翅，飞出不自殿。巧为相见谋，反复竟未善。惟当远相要，共借月为面。相离苟同天，举目亦两见。又况相去间，财止百里县。不知竟可否，寄诗代请劝。
客有要我八桧吟，手携八桧图来悬。挂张满壁惕可骇，盼顾左右同嗟叹。旁摹石刻署名状，各有凭附相夤缘。或髙相扶互倚碍，或断欲蹷犹支颠。强枝抝回信有力，髙干复俯蛟虬拳。寻根及枝逮条蘖，例不拔直皆旁偏。雷疲风休云雨去，蛇龙鬭死犹钩纒。安分爪角与尾鬛，徒见上下相蜿蜒。不知生时竟何谓，略不参类常木然。宜乎今古惑昧者，揺摆舌吻归之仙。一龙盘拳老髙大，传云聃者由飞跹。当时驾鹿蹋以上，迹有町疃遗相连。多应蝎残鸟喙啄，不尔诞者强镵镌。聃能惑人已自幸，岂此上去能欺天。借如聃功可升跃，鹿亦何幸飞相连。于中一木特甚异，肤华逆理纽左旋。传云聃人所自栽，我知此语定凿穿。苟令实为聃者植，推以天意犹可言。当年曷不纽向右，若曰世为左道牵。如何众輙不省究，反重神怪令聃专。乾坤中含万品彚，此独自异谁令旃。穷思竟虑莫可索，欲世不惑谁能搴。仙书虚荒喜诞妄，推说事理尤绵延。世人一读即化变，日望飞奋相迷癫。岂非此木久树此，浸渍亦为异说迁。故其形植与生死，时以异怪招惊怜。先时世不早斤斧，放大其老讹夸传。当年同生好材干，半以直伐成烧燃。凭妖附诞相树立，卒自死活终完全。叶枝凋疏不有荫，材直弗柱曲莫辕。不知留存护飬者，竟以何理惜不捐。我有尺铁大刚利，久以铸斧磨山巅。卒无柯柄尚弃置，懒乞月桂求婵娟。
秋夕不自晓，百虫齐一鸣。时节适使然，鼓脇亦有声。争喧鼠公盗，窸窣蛇阴行。独有东家鸡，苦心为昏明。
秋风云气寒，秋雨昼夜兼。饥禽湿不飞，左右烦顾瞻。有雀独飞下，施徐入吾簷。毛羽刷参差，嘴距交钩铦。跳乘新舂箕，取饱公不嫌。而吾本有意，听之取微纤。忽惊自飞去，窗聿不少淹。反就髙髙枝，啁哳气不恬。嗟乎此微类，岂不无以厌。来既冐弹射，固难责其亷。然余乃无罪，见怒何过严。
金绳挂空虚，日月系两垂。天童坐戯弄，纵掣成东西。百年未死间，昼夜无穷期。短短固可惜，舒舒定非宜。有闻未之行，有学未及知。白发已班疏，朱颜亦童黎。智虑昏晚年，聪明退前时。纵欲加自修，去日何胜追。奈何少自废，老则成空悲。
子权今谓何，久不治简书。子素赐我多，岂以此遂疏。予亦如常时，病与贫相俱。冉冉草没阶，客脚不踏庐。贵者事名位，崖岸夸异殊。贤者纵肯来，顾我欲取无。惟余龊龊徒，吾亦羞与居。潭潭一室空，编帙环三隅。暴阳不忧偿，偷饱幸未诛。且可延朝昏，忧思老顽愚。独有思子怀，涕下时喑呜。
弱弱谁氏子，鲜鲜一何姝。来奔富人家，妻与富人俱。严粧问夫子，我岂彼室如。夫子笑遣之，彼宁与汝都。升堂由阼阶，德色溢以舒。亲宾不敢笑，退语相嚱吁。髙堂聚群婢，唯诺相咨睢。家事忽不图，顾指取自如。朝令拆柱薪，暮遣藩篱除。风雨半夜来，百衅生不虞。屋压盗随至，夫死别嫁夫。东邻有淑子，惟不事铅朱。端居待人求，正色不敷腴。清镜见白发，行媒不顾闾。不知爱妻人，取舍何异欤。
长河之流几万里，骇若泻自天上来。奔湍冲山拔地走，直有到海无邪回。人之所观乃流沬，犹以激射忧天摧。想其根源发声势，如纵烈火烧千雷。古来走死万万脚，竟莫识自何来哉。我疑鸿荒混沌日，冲破天地之元胎。夸娥揺头巨灵走，避不敢道曾疏开。锄耰之成乃畎浍，欲计议此诚可咍。长帆大舰不敢绝，尚恐飘去无垠涯。愚儿脚惯踏潢潦，安敢逆此加溯洄。
角角适时足，力走犹或迟。从而不逮人，不若坐视之。而予始用此，已无先人思。间自念斯世，固亦未易为。以其得而惭，曷若退自宜。老身可孔颜，饿死犹夷齐。予心最乐此，尤喜用自持。岂将六尺躯，贱易五羖皮。但无百亩田，得抱刚气归。年来事穷蹙，露暴无自依。姊寡不能嫁，儿孤牵我啼。平生事文字，无路活寒饥。勉从进士科，束若缚襁儿。时时忽自笑，往往穷加悲。有如髙飞鸟，中路饥自低。锐知从食来，不意身投黐。神龙拏白日，挟雨万里飞。使其口有衔，安得无驯随。虽然平生志，固未忍相遗。闲时自散开，纵吟助嘘嚱。财将舒己私，岂敢偷人知。黄君道德者，术业何颀颀。手提九黄钟，旁取折籥吹。悬知失气类，误以唱和期。不知里社歌，不可郊庙施。况余衰病余，有气亦巳卑。加之困俗学，羝角方牵羸。诗陈尽自道，幸子怜无疵。
春风东来暖如嘘，过拂我面撩我裾。不知我心老有异，亦欲调我儿女如。庭前花枝笑自爱，风里草力更相扶。旁林曲树足飞鸟，不问燕雀鸱鸢乌。求雌要雄各有意，岂但鬬竞争春呼。春巢成多夏卵众，明年计此更有余。非唯喧呼乱人耳，渐恐巢穴妨人居。收残射中岂无道，我亦力可弯长弧。林深枝曲矢不入，况弓待借家所无。行吁坐盻不可奈，安得静默投身俱。
长风吹百草，势力亦随靡。地长风易休，草力复随起。长风随令归，风去何时来。百草安正繁，兰生尔何哉。
东风来几日，穷巷不见春。不知得花由，只见插花人。东风能几时，听尔多欢欣。徒恐春风归，汝我同悲辛。
死者徒已死，思之恨无涯。生者非素心，还作死者嗟。今古悲略同，斯道竟奈何。哀弦直易绝，哭词曲难歌。
朝哭声吁吁，暮哭声转无。声无血随尽，安得目不枯。目枯不足叹，无目心自安。目存多所见，不若无目完。
切切复切切，泪尽琴弦绝。愤气吐不出，内作心肝热。朝浆渇不胜，暮潦浊不清。何以慰我怀，安得沧海冰。
哭莫傍沧海，泪落长海流。流深风涛多，驾荡复我舟。不若洒春草，荆榛芜蔓茎。怨气触草死，犹得香兰生。
朝歌忧思多，暮歌无奈何。偶叹气亦绝，未恸血先沱。泪落入口少，不如出眼多。安得常病躯，不为瘠且瘥。
目虽泪所出，由来心乃源。白日照我面，意欲干汍澜。而不照我心，我泪何由干。况在重云遮，使我何自安。
禄儿射火烧九天，鬼手不扑神听旃。群庸仰口不肯唾，反出长喙嘘之燃。睢阳城穷缩死鼈，危系一发悬九渊。巡瞋睨远两眦拆，怒嚼齿碎须张肩。恨身不毛剑无翼，不能飞去残贼咽。翁躯腥刀子磔爼，日嚼血肉犹经年。霁云东攘两臂去，西来才有九指还。胸中愤气吐不散，去随箭入浮屠砖。忠穷智索其自効，更脔爱妾尝饥涎。我疑没日贼不食，恐其肉酖死不痊。又疑身骨不化土，定作金铁埋重泉。何时山移陵谷变，发出鼓铸戈或鋋。吾如得之顾有用，不诛已然诛未然。
涉川固有道，造舟不如梁。曾闻水覆舟，不闻死乘杠。奈何掲厉子，先先勇褰裳。岂尽水害人，固亦谋非臧。
凤虽谓灵畜，无竹或死饥。竹今无方无，凤云非其时。使之群鸱鸢，饥饱为止飞。非惟失所灵，亦与弹射期。
坦坦谁之田，施施缴且弋。乌来玩其机，鹊至喜其食。长鸿飞冥冥，志与万里极。岂无啄饮心，宁饥不人得。
湍激日蹙蹙，风棱势漫漫。奈何舟上人，试死才一间。苟不以利涉，安坐思诚艰。客虽惧谋梁，而木嗟在山。
方春不种兰，终岁无自佩。良田弗加芟，徒穉亦无岁。空令雨露恩，日夕被蒿艾。安坐饥怨天，此理果谁在。
一日不为田，百草已有根。况复闲三时，其秽何待论。岂不有钱镈，徒羞慵借勤。岁晚忧不耕，何独议锄耘。
毵毵晚春树，上下聚百虫。不有口似趸，则生尾如蜂。设不二者然，亦徒生无庸。清阴不可居，岁晚还秋风。
猛虎出白日，其欲未易量。人人有怒心，常惧不敢戕。壮士独何者，忿气裂怒肠。脱身拔剑去，奋跃如惊翔。虽挟必胜术，岂无邂逅伤。虎不食壮士，壮士自虎当。意贪众人完，岂暇为躯防。虎死众人惠，虎存忧一乡。果哉彼丈夫，赖有一剑将。使其无所操，未免伏道旁。有剑不刺虎，为谋信非臧。无剑徒虎争，虽勇适为狂。利剑亦可嗟，人有我独亡。日暮南山阿，直道何可望。一虎固已尔，况复千豺狼。
金坚虽不磨，木曲亦已揉。幸蒙主人用，反要主随后。适从慵耕儿，虽功不见取。良田常无收，何塞不耕咎。
我用于主人，良田无虚种。主人不我以，我适为无用。不知主人饥，岁卒安自奉。由来我求人，孰与求我重。
我必为人用，不必用于人。若也责不耕，君其问诸田。
一畦失之荒，尔力亦可耨。天下方漫芜，尔功亦何有。
天下方漫芜，顾我适有庸。使其已除涤，我将何以功。我岂大无效，自是用我慵。
子斧谁尔为，黑白大分别。朝伐一樗死，暮伐千樗蘖。尔终不自谋，几日不缺折。
大樗吾犹伐，小樗何畏蘖。吾缺犹俟磨，尔折将奈何。
来何必召云，去何必飞天。我名不为龙，何能雨尔田。
神龙谢子车，子能未足多。上润虽已然，下竭将奈何。
水车谢神龙，下竭固无奈。旱则我为用，尔龙尚何谓。
神龙谢水车，吾语尔来前。尔虽用于人，我亦用于天。在物固不同，于用岂殊然。水下髙田干，尔能俯水取。假人不尔用，尔受田责否。吾身虽为龙，动亦天所主。天犹不有命，我安事为雨。
槭槭庭前树，朝零非昔稠。呦呦草虫鸣，暮急晓未休。尔虽无不平，岂亦有哀忧。胡为劳吟呻，与士伤感投。壮士亦何者，哀哦与虫酬。所抱不列陈，调苦难谣讴。髙目有远见，直怀羞曲求。蒿藜袭久安，功名忘前休。日月忽未几，天地今复秋。少壮负所怀，老大将安谋。生无及人功，死骨埋泉羞。胡为不奋飞，徒与寒饿仇。
昼日苦卒卒，忽焉不加思。长夜漫不眠，起复日所为。所为浩多愧，不与初心期。虚云圣贤学，实从世俗归。虽耻犹奈何，长歌涕垂颐。
扰扰从俗为，日与所学戾。茫茫坐三复，心面自相愧。守道恶从人，取俗患髙世。谁令二者异，不得一吾致。
士患常不学，不学常罔然。学成安所施，用舍系诸天。孔孟去已久，寥寥泣遗编。斯道未易为，今古如同年。
举举媚学子，居曰不吾知。知而有不能，无乃失于欺。不知未为患，不欺浩难期。咄哉天下怀，何以天下为。
秋日不照天，秋云自明晦。脱叶下衰草，蜩蝉事今退。天地功方成，草木犹怨顇。志士感所怀，长吁下清泪。
秋风吹人有髙兴，醉怀感物伤盛衰。秋来纵得蒿艾死，岁晚已非兰蕙时。哀歌不入俗耳听，大笑自与万古期。长鸿冥冥尔飞好，虽有缯缴安所施。
翩翩水中舟，既满何用载。主舟者谁子，无乃忽于败。兼济虽期仁，过任适为害。自是人致然，已溺何足怪。
西风吹云空，晴日露髙晒。驽马无速骋，归客思远届。长林剥霜红，远水漾寒派。露虫悲自咽，风菊老犹介。昔予来方春，焰焰树生态。今归亦未几，马踏落叶坏。时物固有然，盛衰信难概。吁嗟为生劳，黾勉计无奈。伊余有遐致，久此困俗械。尝思摆绝去，自放出世外。髙怀乐天寛，远目斥人碍。有田足晨昏，有圃具葅菜。父母不待养，妻子固易赖。世孰得丘山，亦孰失蔕芥。人自能轻重，吾将守所爱。六经老诚明，万古熟成败。得时为醯盐，滋味和鼎鼐。失犹有万世，令名自沽卖。自视久已明，决不事谋蔡。寄诗侑子觞，期子和而再。
扰扰利学者，久不可与谋。读书乃何为，老不知轲丘。弗恤义所在，务期髙爵收。尝闻失则嗟，不闻得之羞。知谁洪其源，使世乘其流。于今已汗漫，更久将溯游。尝闻古人言，饕餮为共兜。谓恶岂必多，偷饱德弗修。不知自思者，舍此何所由。故余早知惧，誓将异人求。寜为寒饿嗟，不同富贵讴。此行况有获，师德髙前修。因尝请子行，勉子无逗遛。于吾乃何有，同病不独瘳。虽爱谓予然，尚疑子终不。惜子有髙材，竿幢揭华旒。苟能自摆去，不为世学囚。行将见远到，强弩射弱菆。何必请予诗，自合治子辀。
白日立中路，犬去不形相。夜以盗自来，何敢怨犬伤。主人忽加念，谢恕犬无良。盗子愧伏前，有言愿加详。见赐固已多，恕犬诚未臧。
千金得宝刀，不若得锸归。宝刀虽云利，邂逅伤疮痍。伤疮有复日，伤皮无完时。不若远所伤，取锸安自持。一凿以成井，再凿以深资。清泉冽其中，定德发不移。饮可沃吾心，浴能清吾肌。此道如必尚，庶几有常为。既庸铭我前，又书荐余知。
玉缺见不挠，剑折知真刚。张目不见心，人固未易量。念我未知子，徒知外观望。安识子所怀，赤日包白光。去去终我身，两两无相忘。纵予道路忧，骨尚付子藏。
冬温春疫早，死者晨满街。但闻哭子悲，不闻哭母哀。老慈爱益深，壮刚气则乖。嗜欲夺天性，情恩占妻孩。诗三百具存，声已亡南陔。人情古不美，况复嗟今哉。
万锺岂不多，财得孟子辞。千乘友子思，犹曰须我师。古贤不易养，养贤则已而。今贤养自易，无于古加疑。
行子冠上尘，梁宋道傍土。尘逐冠敝损，人来还复去。马蹄日月长，踏尽西北路。近者何纷纷，姿状颇秀举。传言天子诏，士得四方赴。来如鹊翅翻，去若蝇头聚。市儿屈指计，过百日未暮。昔周方盛时，得士才十数。唐虞此为盛，中复容女妇。昔何称才难，今也寜异趣。但恐所取异，今古殊尺度。夫君乃髙才，久有及物虑。今又奋绝去，挺拔欲自树。余穷非所知，久有山林素。但无百亩粟，乃就群才赋。仕道得亦嗟，困穷失为惧。二者各有命，予亦何所与。
尝闻东园游观嘉，晚趁时节亦自到。东风不知来者多，一日芳蹊踏无草。山樱着子寒尚迟，江梅殒蘤香可吊。扶疏枝叶未成荫，偶来正值斜阳照。千株红杏暖自酣，风引髙炬烧晴燥。夭桃未老已抽青，略略朱旗冠翠纛。虽然素李不争花，似洗朱丹夸莹皓。其他百种不可名，如列锦绣快晴曝。何低何髙何后先，一一尽解承春笑。杨花轻佻最得力，飞过青天去何冐。弱柳低垂弗辞贱，以力凭风为春扫。黄鹂嘲啁声语和，似对游人见情抱。蝴蝶填委不知数，飞乱人眼漫颠倒。黄蜂虽忙不为身，以甘遗人竟何道。子规终日劝客归，吾无间然念何报。嗟余多病所趋乖，又懒讙呼逐年少。经年一春为嘉时，行过不恤每自谯。然虽无酒不解歌，素游尚少贫交召。何时期子早再游，风雨不可旦夕料。
春人轻飘喜聚散，春筵笑长白日短。柳芽嚼雪喷尽寒，桃花烧风作春暖。春衣少年当酒歌，起舞四顾以笑和。红天绿烂狂未足，春更不去将奈何。
士学何漫漫，近习忘远绍。文章多自名，谁出得髙调。子才希世珍，拔俗起孤峭。如解万里骏，不以覊縻要。篇章缀清新，霞电绚天彯。夜归借之读，掩纸疑有耀。洗手脱世尘，飞身就遐眺。舌骨谁谓朽，死魄如可召。缩手不愿学，神巧谢人妙。余材生何偏，日月费吟啸。收奇欲身名，揽古愿独吊。平生勇前争，未始却自料。一日接大敌，说舌忽忘挑。如秋九磨镜，迫我以丑照。贪观朝日明，退失两目瞭。愿假斧斤惠，刻形近天肖。寄声诚甚勤，献璞定逢笑。
淮风情舒舒，楚水日夜流。风能驾吾帆，水可载我舟。余归知几时，子望悬百忧。念我兄弟寡，商参各殊州。十年不一逢，会合何所由。幸逢子来归，与我相慰投。甥儿入吾牵，甥女出吾留。子吾笑其间，贫不知可愁。心如熙春阳，乐若醉酒酬。忆我别子日，将行更逗遛。泣恐伤子心，泪出仰目收。别日才几时，别思日九秋。心随西北风，目望东南楼。主人仁且贤，怜我覊旅游。晨粳玉炊香，暮酒金注瓯。盘蔬罗春青，豆脯兼夕鱐。为食岂不美，义咽不下喉。要当归子同，半菽饱亦优。始予志所学，义当望轲丘。朅来与世评，众口忽起咻。尝观世金朱，此道久巳偷。胡为不奋去，附世如赘旒。而子亦待人，特以贫不谋。参差两如此，偃蹇势略侔。要当共引去，逸世出网罘。遐追避世徒，子与侍巾裘。吾将亦娶妇，力以石臼求。贸田结归庐，种树屋四周。子居课桑蚕，我出鞭耕牛。教妻绩以筐，使儿饷东畴。坐笑忘岁时，聚首成白头。归乎当何时，诗以侑子讴。
大舟无风帆不举，小舟榜入青冥去。渔子舟中呼且歌，夜半闻鱼谁得多。
春来几时余不知，但怪日日柳梢好。我嗟无地自种花，常恐东风只生草。谁家有园不可入，时时纵欲信自到。寒梅最香落已阑，桃杏虽迟亦颠倒。髙枝飞鸟夜踏空，低树狂儿日摧抝。惟余零落满地红，主人更听奴频扫。悲来四顾慷慨歌，要且倾酒浇颜酡。春归欲挽谁有力，河浊虽泣行奈何。
一夜风声惊屋破，四邻叩壁呼我贺。久知旱势非所期，果见雨逐浮云过。庭塘流注已有余，田亩不沾亦何奈。雷嗔电笑竟何为，幽人空废南轩卧。
雨雪不止泥路迂，马倒伏地人下无。居者不出行者止，午市不合入空衢。道中独行乃谁子，饿者负席缘门呼。髙堂食饮岂无弃，愿从犬彘求其余。耳闻门閕身就拜，拜伏不起呼群奴。喉干无声哭无泪，引杖去此他何如。路旁少年无所语，归视纸上还长吁。
纷纷世俗言，病客久厌听。圣贤没已远，是非久无定。六经纸上言，黑白欲谁证。独有自信人，中得不外竞。
出无王事牵，入不治居舍。蒿藜入墙屋，尘垢变几架。糟糠苟无忧，智力取自暇。逢诗即废日，得客輙忘夜。积懒遂成性，习勤反如诈。几不类怠傲，愧耻将何谢。
身非爵与官，车马久不谋。家无田仓储，雀鼠非我仇。朝出从人居，诗书讲前修。暮从儿子嬉，欢笑何所忧。间将筋力疲，懒使志虑收。斗糈尚烦送，谁谓能无求。
自吾暨阳居，已见月四周。流年不我谋，寒暑忽已遒。老来何足叹，苟死固可羞。子今用力薄，暮齿将何收。
斯道久冺冺，斯人固悠悠。归豚非吾心，在礼恶不酬。从人效屈伸，俯仰不自由。于命有当然，信矣何足羞。
扰扰车马客，各以势利奔。自问闾巷人，何为亦纷纷。与客成往还，勉就俗所敦。礼不经圣人，颇厌后世烦。欲问无所得，归视纸上文。非以孔子心，尚拜阳货豚。乃知偪仄间，心迹久已分。去矣可奈何，更问来者门。
跹跹出何为，奄奄归就卧。不知身所谋，徒与俗相和。本无声利求，久厌车马过。诗书虽满前，走奔不暇坐。收身衣食余，抱病岁月破。得不胜所忘，进亦何可课。前躅杳难跻，下愚旋易堕。得势有然尔，命矣何可奈。
春风谁相呼，鸟语到庭户。罢书起何游，系马城西树。寜须客众随，聊与春相遇。髙林美风竹，疏影有清覆。可以便行坐，解脱快巾屦。日长天地寛，飘戾飞云度。风枝绿未柔，日蕚红先露。芳辰信可尚，嘉兴惜无寓。旧闻黄公垆，颇枉壮士顾。予虽轻数子，自适偶同趣。起解身上衣，就贳青旗酤。独酌不待劝，兴至还自注。对物无所语，似若喧哗恶。虽无歌舞欢，幸可篇章赋。乾坤本闲暇，人物自纷遽。劳苦曷不乐，岁月失已屡。酒阑起四望，落日不可驻。饥马自知家，何须问归路。
天宝天子盛天廐，吐蕃入马上天寿。紫衣驭吏偏坐前，骑入都门不容骤。西极苜蓿得气肥，六闲飞黄卧嗟瘦。千秋殿下谁把笔，当时人无出干右。传闻三马同日死，死魄到纸气方就。鐡勒夹口重两衘，墨丝丱尾合双纽。天门未上人就观，老胡惊嗟失开口。生搜朔野空毛群，死断世工无后手。当时天子惜不传，送入御府置官守。胡尘勃欎燕蓟来，宫阙萧骚既焚后。谁弃千金出手收，足踏万里避奔走。几经蹂蹀道边尘，今日寜无纸上垢。罇前病客不识画，但惊马气世未有。冀北骏骨无时无，生不逢干死空朽。世工无手不肯休，任使气骨陋如狗。
钱塘山人大署壁，曰十月朔日且蚀。坐者跳起行者留，愚闻之惊智为惑。我时过市偶自停，眩两目视閙耳听。自嗟身贱不有位，安得置此诛四刑。惟此丙申日在未，天面黯欎昏不济。举头仰日已半亏，群阴得志云不披。尘函欲开镜尚掩，谁把白壁涂之泥。大哉玄象浩难测，安有庸人以术得。天乎反成竖子名，不念吾皇禳以德。吾闻日名为大明，光一自出灭月星。今乃为之成薄蚀，安得君子不为小人乘。
霜风琅琅鸣鼓鼙，鸟寒夜噪树折枝。居者不出行者归，廐马解衔车弃脂。长河夜冰船就维，百贾晏起朝闭扉。为问当今行者谁，出门千里到何处。母送拊背父叹嘻，儿惜欲去哭挽衣。上马反顾纷涕洟，非所愿欲去何为。家虽有田丰岁稀，所得偿公不及私。况望膻芗事庭闱，结髪从学今十朞。始自有志狥孔姫，岂愿从世成依违。髙堂华髪纡素丝，暮年待子为光辉。望我日久莫报之，苟得一笑辱弗辞。况望三釡家无饥，吾于二子久所知。怪其才髙所就卑，今乃语此诚可思。近闻天子变典彛，欲拨旧况收新奇。子行出仕适其期，骅骝得路无啣覊。罢酒行矣无自迟，去取天宠酬亲慈。
山形欎盘陀，石路随直纡。荫松坐兴长，饮泉百烦除。忆望江上楼，采翠横晴虚。爱之不能去，取席卧与俱。若逢佳宾客，不暇外礼拘。意爱交自然，笑语略可无。常思一往游，杖履穷昏晡。忽从贤豪招，气类喜不殊。更以肴酒随，倾泻谈笑余。仰跻苍崖巅，下视白日徂。夜半身在髙，若骑箕尾居。懽余悲感集，论说追古初。在昔天下衰，群奸起相屠。相地视八极，怀险归此都。全吴既臣魏，余晋仍避胡。此山古所瞻，形势髙四隅。游者昔为谁，名字不见书。想当出尘樊，盘礴望八区。固宜有髙兴，何亦妄滞濡。忆在初元年，虎狼出当涂。众豪泣相盟，万甲聚一呼。楼船下三江，千里悬旌旗。忠谋屈巨猾，弱力张远图。乞灵诉明神，至此尝踟蹰。想当得请初，胜势先群诛。虽时幸成功，偪仄已可吁。岂无当时人，缩伏岩下庐。约身甘贱贫，卑势无忧虞。坐视扰扰中，同为祸福驱。我当明时来，木石聊自娱。遗祠今莫问，故邑已成墟。归谢山下民，相期在犁锄。
竹风何撩萧，昼静发寒籁。修纤谔天官，扬揖纵玉佩。岂无俗子遇，自会幽人爱。心虚中养恬，节密外御介。春萌喜含养，夏箨竟分解。无花与物争，有荫亦人赖。威威南山凤，尔飞何时届。道远寜不饥，寒枝久虚待。岂非缯缴虞，安有羽翮态。当奈叶间虫，蠧尔所食坏。
晴烟去人髙，暮色上天半。山衘日入深，云伫星出缓。涂昏归鞍长，林近去翎短。悠悠宵偃慵，衍衍暮行欵。南城岌髙跻，近野匝四坦。来期遐思舒，暮云所见罕。星星飐风灯，历历吹月琯。静乐遗世喧，清思破尘懒。心通江海浮，气寒天地满。兹兴将谁同，儿辈未宜筭。
久撄末俗喧，脱就绿野静。方随巾屦便，那暇宾客命。林红落春衰，草绿争夏盛。时从老农语，久伫行子听。谓言劳苦后，各以闲暇庆。时逢瓶盎酒，亦有肴核称。喧嘲忽无次，歌唱仍相咏。酒阑纷起坐，白髪忽两凴。儿乘旁树嬉，牛卧前篱瞑。予方困俗累，爱此近天性。何当从之归，买舍与相并。
古风何寥疏，世方盛夸慕。利涂剧先趋，直轨迷曲注。浑浑九河翻，仡仡百川注。分争或多岐，敛枕才一趣。睢盱承至欢，詟叠谢绝怒。才得升斗多，勉售形骸顾。不知万锺得，孰与一日裕。况承丘山羞，愿易顷刻遇。谁能脱近役，自放就遐骛。航湖足茭鱼，拔野厌芼茹。行招千古游，坐与来世语。延风敞虚襟，揖月坐嘉树。此意固有然，童儿未堪预。
舟行邈栖迟，江流潏排荡。鱼惊跃或出，鹭下飞何飏。交游偶相舍，偃息聊自放。回首失匡庐，云霏暮方上。
稍稍江上雨，声入窗壁寒。悄悄舟中人，曲肘自枕眠。安卧不成寐，起坐浩长叹。离家日逾百，行路忽巳千。昔与燕俱来，今见北鴈还。道里苦不通，寄书如弃捐。风水相喷薄，归期渺无端。空令秋夜梦，反复如循环。
维舟溯江流，人力与水争。回视东下人，恍如御风行。谁能倒长江，奔泻暂西倾。聊用快客意，何惮鱼龙惊。
讷公匡庐老，诗句整以雅。标韵乐天淳，不肯外礼假。所居远城市，绝俗就闲暇。岗崖道路恶，亦为佳客下。余虽昔所闻，相见今乃乍。爱其语言好，超绝忽世跨。马舁就其居，灯火共清夜。惜不见其壮，已老吁可讶。髙才可施用，售世嗟无价。临别更何论，共是忘言者。
小雨破宿暑，晓风忽焉遒。山深树翳阴，蜩蚻应已秋。清坐想髙绝，语言谁应酬。岂不念一往，抱病终自留。覊旅少往还，有来或非俦。命仆一谢之，纵我冠屦休。移床上髙堂，解书散床头。于此有嘉兴，念世谁与谋。独思山林人，兹意可绸缪。何当买田庐，共遂丘壑游。
踆踆门外马，客至知谓谁。昔面尚未逢，那论心相知。揖客拜上堂，谢客辱弗遗。寒暑相问酬，唯诺坐无为。静默近尤远，多言足瑕玼。勉从客所论，还顾所学非。念此废无益，对书坐长嘻。独思同怀子，念远莫见之。岂无寄我书，岁晚若苦迟。闻颇困王事，岂无闲暇时。况有同僚贤，相期在书诗。人生天地间，常恐食所縻。去就两莫谋，会合寜有期。余病不自乐，旧学益以隳。近者非所同，远者劳梦思。江水日夕东，道途宛而夷。寄书当在勤，无谓往还稀。
扰扰闾巷士，过我何所为。屡来徒我烦，不来我弗思。少年乐知闻，喜与客子随。晚岁事恬默，与世益参差。骑马出寻人，中路辄自归。归来亦何乐，书史自相期。巳与往者亲，可无兹世违。欲语无所得，起视北鴈飞。念子远千里，昔别今巳期。寄声虽云多，所得竟亦稀。近者忽报书，期我往就之。不知予苦穷，系此不可离。尚迫朝暮忧，寜有道路资。人生少所同，老去财几时。予势既若此，子复不肯来。但恐百年间，龃龉终莫齐。诗以寄子招，亦以写我悲。
默默不自得，劳劳非吾任。不与君子逢，谁复明此心。偶客来自南，口有千里音。知无木索勤，颇复山水吟。对之为一笑，欣如获千金。宣城风物佳，古语昔已忱。太平又其有，道途邈幽深。溪流渺弯环，山势屹抱临。况复寂寞人，黄绶事陆沉。公田秫既收，客席酒屡斟。悔予昔南浮，不往一就寻。波涛忘日月，疾病废古今。归来就覊衔，外虑日已侵。适时愧非才，对客辄自瘖。譬如火炙肤，暂忍久莫禁。惟思百亩田，为可足釡鬵。投身脱世箝，歛足蹈古箴。寄言所同怀，相期在中林。
天风变春和，昼日差夏永。门阑闭无事，燕雀去益静。纷翻诗书帙，弃散懒收整。时来就枕卧，复可取窥省。心恬逐物闲，迹濶与世屏。鲜鲜南山暖，秀色在修岭。苟嫌安坐慵，还可远游骋。自缘智能薄，反得闲暇幸。交朋久相远，疏懒欲谁警。
怃怃庭下树，阴影日已敷。癯癯闭门人，簟席自卷舒。髙枝就远冠，曲枝挂裳裾。还来从此息，卧视诗与书。桓桓门外客，从徒驾骊驹。不知来何闻，乃肯顾我闾。呼儿往应门，谓言出在涂。非我敢厌客，非客与我疏。以予拙语言，无以得客娱。一不当客意，恐与世患俱。不如两相忘，何能效纷如。
流沙不胜车，弱水不载舟。谓言行子归，无苦事远游。寄子素丝裳，闻子衣苦单。失今不来还，岁晚将奈寒。
朱使拜书天上回，去以身试百里障。青衫飘若风外荷，借马载出尘土上。凖眉崭如见天秀，独立系马万里望。身躯虽小胸腹寛，沛如绝海横秋涨。久宜脱绝事髙致，岂愿卑冗劳俗状。髙堂华髪亲老矣，四海无家寄几杖。世外言髙信独奇，人前腰折嗟已强。尉官虽小俸虽薄，犹有余钱买甘养。想当家帷奉颜面，彩衣躬率妇子饷。诜诜儿女戏满前，累累诸兄坐相向。人间此乐不可幸，一笑自足百辱当。时清固应稀盗贼，俗弊寜不烦笞掠。好偷闲暇事简编，思予寜无尺字况。
琐琐来学子，从我问古风。谓言古之人，学不求世功。以其明智余，施与天下同。能知学为身，自不恤穷通。童子顾我笑，是言得无蒙。斯道使可遵，曾不闻父翁。谓言童子归，益自谋厥躬。吾不能尔言，亦不必尔从。
出门将何从，中道忽自思。彼怀与尔殊，亦合念子归。乐有诗与书，游有山与陂。谁言竟无从，犹有影自随。
古人重非道，饥不苟豆羮。有为非其心，或不脱冕行。如何后世人，以官业其生。鄙哉乐欺人，犹以圣自名。
风吹冬暖变春暖，江梅艶艶横新枝。经年不逢间何久，忽此相遇如有期。初开珊珊尚寂寞，仙人缀佩悬瑶玑。后日重来不可辨，漫漫月树留寒辉。清香芬敷去何远，可惜不使蝶得知。游人争至无日夜，对之但笑果喜谁。不知春工用何术，抟造万物皆可为。得非各使出所巧，约与鬭竞合一时。不然裁剪未易给，鞭役众鬼寜不噫。终年成功财几日，旋亦堕坏良可悲。传闻昔时大烹享，九牛合鼎羊豕随。一取所实荐滋味，神啜不吐人食宜。安知后世无所用，儿嚼不美还弃之。古今万事皆若此，为尔绕树成嗟咨。
长江从天来，意欲以地分。西山避之逃，东山开为门。木石所不捍，土沙固随奔。东西两随海，势已无完坤。如何中流居，独遏万里浑。坤维赖系得，地灵烦窥扪。不然已飘泊，两分不相存。禹力所不除，天意固可论。余欲沉九渊，下视万古根。畏强激常情，中立爱此墩。诗成欲谁和，感慨心徒烦。
夜长梦反复，百瞑百到家。岁计晚未成，客愁与日加。长途千万门，何地容我过。而子壮亦贫，与余同一歌。
世于利禄不择义，苟可走夺足恐蹉。家储千金吝铢两，不敢尽费乌用多。百年到死财几日，恃若固有理则那。庄生尝以富为病，爱其放达与俗过。南山衣雪变群玉，举以卖世售几何。山翁固亦富自喜，稚子无诮贫犹歌。
窗中灯冷晕重绿，窗前西风叶相逐。晓霜披瓦月上轩，枕梦不成鴈声续。拂衣起步行绕壁，万虑无成泪沾臆。鉄房老剑澁不青，闪系八柱不可索。白昼出门归路迷，冬日易夜还空归。人将豪杰视如草，天困英雄未与时。长鲸滞斩海波揺，塞甲不卷边尘嚣。吾徒顦顇乃如此，安得长喙呼重霄。
清风无力屠得热，落日著翅飞上山。人固已惧江海竭，天岂不惜河汉干。昆仑之高有积雪，蓬莱之远常遗寒。不能手提天下往，何忍身去游其间。
吾鄙少与合，杜子爱所多。直木有正性，深源无乱波。齿少蔚未冠，心古先已皤。卓哉金石姿，勉矣勤鍜磨。
两鼠共谋渴，相饮期入水。一鼠下缒缶，一鼠上啣尾。前鼠以之跌，后鼠以之死。鼠死何足噫，夫人才可悲。平地把手笑，乘崕拨足挤。贼防易为力，壮楗完墙篱。交防难为人，笑面恶肝脾。前日信其是，今日悟其非。安得先知明，有如灼火龟。然则奈之何，期子同吁戏。
幽兰生深林，不佩亦自臭。天马苟伏皂，驽足日加骤。兰生喻人学，不为仕乃究。马伏侔自怠，一失遂永后。以今曷为言，念子不可逗。前我初识子，爱其肌骨秀。又观所为诗，往往擅髙右。迨熟相与言，低俯如有就。我乐成美者，遽以古诗叩。上言髙雄张，中杂富贵鬬。且将起其贪，固欲激其懋。尚谓非重邀，犹恐信不厚。挥汗谢为书，戴雨去自奏。予始喜此读，若获弦逐彀。如何答我诗，遽此与前谬。我始得则谢，实若答雉嗅。大凡欲有为，当决如蝠狖。苟进又安退，何自鼠穴首。吾见人自荒，未有耕不收。设或坚决为，加以勤自副。石将为溜穿，曲亦因累揉。大可入圣域，中能践贤囿。借使不及然，犹足闻见富。中吾不可止，在我固无疚。已迷不自复，惧子遂著陋。听之无予违，斯言将不又。
利剑不刺鼠，大钓不联鲕。天昏白日沉，剑决浮云披。地荡海水揺，钓引九鲸縻。固其用不常，安得易用为。当其未效间，是亦铅与铍。吾非小丈夫，胸中少翘奇。少年嗜勇黠，跨压百雄低。两眼皆豚羊，一腹千熊罴。使气睨群辈，问今当我谁。四海有守兵，谓予皆耻之。左手将醢戎，右手期锄夷。书足记姓名，剑亦弃不治。不愿当世是，不羞群曹嗤。曰富贵在我，又何有年时。块视勒山功，芥拾封侯龟。一日忽自悟，吾岂虔强儿。旧闻有六经，条理两可师。无不至圣人，有学中自隳。勿遂谓不及，吾由未尝追。好勇不好道，吾将自诛非。浩乎如有失，茫乎其若思。望乎如未获，专乎如有期。夜或不记寝，昼或忘其饥。不以懦自却，不以庸自卑。树而不可拔，山而不可移。拒之不使杂，磨之不容疵。孰为古之圣，孰为今之推。孰远不可到，孰髙不可訾。置易攻其难，力险肆自夷。上自太古先，跂轩而望羲。下至三代来，尧舜禹汤姬。周公汲汲劳，仲尼皇皇疲。轲况比踵游，雄愈磨肩驰。或示我使响，或导我使随。或凿我未开，或完我已亏。或退而我引，或坠而我提。或辅而我夹，或颠而我支。或砭我赘疣，或膏我疮痍。浴我抆我垢，酝我酿我醨。计昔以较今，悮是而恨迷。固知于圣贤，实辱再造私。道远致力多，功大收效迟。今而所存者，财一毛于皮。苟曰成不成，我有罪未知。如夫用不用，敢系天为辞。若寒馁贫贱，此于我何居。若夸毁誉訾，此其如予奚。王君异学者，见我加嗟咨。叙其念惜心，投以吊勉诗。语爱则然尔，烛理似或遗。輙自讼由来，强答非所宜。
始予既迂疏，城郭非所乐。闻吴富山水，思往颇计较。脱身东南来，见实与闻效。吴之山棱棱，吴水清不挠。岂无适之径，以可泳以棹。而独何为然，反门自闲罩。念我西北州，数子吴莫较。正心醇无醨，粹行莹不疱。递言张圣贤，赓口唱弟孝。大非友宜当，实可师而傚。我愚不敢望，时以管觇豹。进如暗赴明，退必丑厌貌。自耻以别白，疾匝天地趠。坐思朝成痴，梦遇夜不觉。山水虽素喜，实不如诲教。呜呼何时归，作诗以自閙。
破窗多穿风，冷烛无定焰。滴沥随衣泪，反复到心念。趋生迷夷涂，失城陷深堑。病拙未为疗，膏肓不容砭。无家可容归，有灶亦断掭。凫短鹤胫长，饮啄两自赡。天有不可问，何独于我欠。吾观序卦辞，否乃适泰渐。而余何为者，独此不见验。譬如白为缁，一造遂永染。久生人所羡，我独处之厌。安得盖棺去，手足同一敛。
风舟挽晴江，载客日夜行。身远心在家，腹肠何由平。未知所到期，先计还归程。时寻别时语，涕泪下纵横。仰观风中云，下视水上萍。共在天地间，可无同飘零。泻此罇中酒，美鱼其饮羮。虽饱不厌饥，强醉终自醒。笑言虽在远，音问犹有形。愿因东南风，时寄西北声。
酒盏厌连行，众客喧已醉。忽得簿上籍，共出名外仕。孤昂忽雄轩，泯默亦驯致。追争相后先，得失自愚智。随时有能称，逐衅得呵訾。有非人力为，竟亦天幸值。或果以祸覆，亦有终自遂。卒无及物效，徒自髙人气。回罇变新局，忽若已异世。嗟人久已迷，髙爵乐自嗜。谁为衎衎饱，竟是孜孜利。矜骄决雄奢，摧折叹淹滞。昏昏忘所大，扰扰争其细。安知茫昧间，身非天所戏。是非未暇辨，欢戚先已至。退之昔裁诗，颇以豪横恃。暮年志气得，金玉多自慰。买居纪堂荣，顾影乐簪佩。喜将闾巷好，持与妻子议。彼哉何足道，进退于焉系。安知九列荣，顾是德所累。寜论圣人为，适莫固以义。有时曲肱乐，不以易富贵。吾曹颇勉修，兹道久自诣。何必问浮云，斯理固可视。
飐飐树头叶，翻翻水中浮。暮潮通长河，载入江海流。颠倒湿就溺，纷沦来不休。行人坐成叹，风恶久藏舟。
月形何完完，秋静气弥放。玉轮困瑕颣，投掷去天仗。前无衡轭施，凭谁挽能上。回旋天地周，驰骋固已壮。古今磨不磷，刚耿固可谅。予欲假之游，自投上穷亢。东折扶桑枝，西塞昧谷旷。天机与回斡，日驭纵休畅。苟留扬辉中，无复颠侧怅。是谋敢吾专，行矣天帝访。传闻天路艰，蹉蹶就沦丧。帝居深九阍，有谒未易傍。鬼神喜阴暗，陈列忌忠亮。进知自致艰，退使斯谋妄。回头暮堂上，萤爝光相望。
一病百志堕，起逢秋物阑。力弱未胜行，厌闻客言山。言山多在远，虽近尚莫攀。拏深吾无舟，逐陆谁借鞍。不如无所闻，收心就恬安。南轩颇扶疏，古木髙四观。不知秋叶疏，但怪朝影斑。羸躯便偃侧，籍有藁与莞。仰攀孤云高，卧见飞鸟还。苟此且自适，何能谋所艰。
鸦鸦枝上鸣，欲下飞复屡。忽投群辈先，以我弃肉去。群鸟起争攫，既失反亲慕。饿鸱盘且下，欲夺进复惧。群鹊何轩轩，聚噪如骂怒。鸠鸽恨不逮，回旋自号呼。庭雀审细微，知非已能预。跳梁暮堂下，不舍稗粒顾。
京尘漠无聊，客书闻报罢。拔身众人后，载水千里下。微装困无余，归马剧连跨。邈无失时叹，抗举与俗谢。但言废文学，从今益休暇。诗书得穷搜，朋友可邀迓。如解万里骏，脱去衔轭驾。虽时念亲贫，叹息忽自咤。已如婴儿啼，心在声不嗄。悲乐于俗异，使我喜失诧。吾闻百年生，暂就天地舍。中间有逢遇，穷达何足讶。譬之适时运，寒暑变冬夏。炎凉忽焉殊，裘葛代相藉。于身亦何预，时与外物借。尝闻庄生言，中不怛外化。逢鸡就知时，遇弹因求炙。况持身售人，五羖岂真价。士材嫌易知，女好固择嫁。勉之时我过，酒贱衣可贳。
吾病不喜语，客来但寒暄。颊舌且不能，况事文字间。彼总乃吾旧，不见今三年。一日踏我门，告我将南迁。问之行所止，其去何由缘。言方学从师，惜以日月闲。将求佛所宗，就乞世未传。浮舟江海波，蹀屣山岳颠。行方极所到，未可岁月还。谓余昔同游，当得送以言。噫佛与吾学，两分不相全。今余与子遇，无异东西辕。共憇中道间，邂逅相留连。我驾志在远，子驱良亦遄。吾终不尔从，尔终不回旋。两各剧所勤，相远日益悬。又出所为文，要我加量铨。荧荧掇其英，晔晔粲满编。惜哉不经师，如珠莫钻穿。虽有可宝资，终以无用捐。吾观古人书，盖亦不但然。道德蔼于中，口实助使宣。岂有拔其根，而望华可搴。不知源所来，何用其流沿。人材苟不长，得一且可专。六经众子文，其治自足观。身当圣人时，来学浩万千。独颜才庶几，他固未可肩。人有老于行，不闻可逃天。子何不从此，去就异说挛。弗思自解纵，又欲引世纒。常观已论徒，耻出妻子前。彼髠以为羞，尔以为忻懽。生弃父母养，士得执以鞭。彼为则遇刑，尔还自称贤。羞恶所不存，尔说尚何先。予欲收子身，解去子所牵。浴以清冷波，佩以兰与荃。相从中道驱，障塞异道偏。爱之幸其听，不听诚可怜。
关雎后之淑，棫朴君之明。兔罝尚好德，况乃公与卿。所以彼行苇，敦然遂其生。谁能弦此歌，为我发古声。
召公方伯尊，材亦圣人亚。农时惮烦民，听讼小棠下。嗟今千里长，已耻问耕稼。弹琴髙堂上，欲以无为化。
客尝疑西伯，何至羑里辱。瞽鳏虽父子，尚脱井廪酷。昏主虽圣臣，飞祸安可卜。致命遂其志，虽穷不为戮。
山头乔木长山髙，山下泉深没榜篙。春牛毕耕已闲暇，春马还有人游遨。田中青旗署沽酒，道上双孙扶白毛。子有归资好来比，我方飘泊可嗟劳。
江渚日夜归，江痕下汀矶。渔者不自劳，推舟就寒漪。得鱼乐几多，忽忘身在泥。未闻任氏风，岂信丝缗非。
山头树青青，山水日泠泠。攀树挂冠裳，饮水清肺肠。自然古心髙，忽与世态忘。有道不足名，无责身始康。
脱巾草坐踏地歌，花影落酒生红波。拔剑横膝仰面笑，醒眼不识天为何。平时尘土埋英雄，却学弄笔为雕虫。太阿补履不足用，老骥捕鼠终无功。安得雄心大胆子，与之把臂论心事。不使生前眼见仇，何用死时尸磔市。人生病老多壮时，百岁祗如梭过机。安能跼促努筋力，眼穿仰望丹桂枝。
嗟吾为颛蒙，木朴无所思。成童始就学，数岁通书诗。十五尚意气，自待固不卑。尝为富贵易，有如涂上泥。苟意欲自进，足至则履之。二十忽自笑，学乃谋寒饥。倘富贵是致，其亦垄断为。虽曰为学难，我易易则宜。墙篱号障塞，犹可钻隙窥。岂此圣人道，苦勉不及期。反复私自念，已急犹惧迟。思而或有得，行之固不疑。跛以见圣贤，不及犹可随。道远志所毕，疾驱亦忘疲。逮兹五十年，财若穿铜锤。柄执似可役，持用宁无施。何意甚困踬，不及庸常儿。多病骨出露，薄食筋力羸。鼠饱昼睡穴，鸡飞暮乘埘。世既鸡鼠俦，宜吾安穷奇。
昏镜无好面，恶土无善禾。镜不但自昏，损人颜色多。地恶根不长，禾死其奈何。必欲识已真，抆镜除埃尘。必欲得善禾，易地勤耕耘。安得浪与儿，诵口而思身。
我有壹欝气，从来未经吐。欲作大叹吁向天，穿天作孔恐天怒。琥珀春拨醅，泛艶红出杯。无客尚有月，把对心尚开。踏地长歌仰天笑，突兀坐见朱颜颓。从他日月趁人老，一醉万事皆悠哉。丈夫身在不忧困，未必天心竟不回。
醉眼不识天，疑是髙帐幙。忿月喝不住，起欲取绳缚。谁令吾不饮，饮剧始知乐。若令东海解醉人，吾亦去取北斗酌。
予生谢早先，晚世相逅邂。礼俗不可徴，百孔千疮坏。平时以是念，食美不知囋。谁为医国者，已亟不图瘥。引脰望古人，去我远以太。斓斑纸上语，十才一二在。思人乐其言，把读不知懈。爱其善调理，未讫已期再。探窥古人心，愤懑世俗败。常思得英奇，肝肺相诱劢。以是求世人，未免许以漑。不特学忧孤，直恐性失介。呜呼圣贤人，既以舍我迈。如何有常者，亦不可得拜。虽然众嘲扬，未忍径伍哙。刘生江东儒，心臆寛不隘。遇我数日语，收若俯拾芥。久从固所望，骤得尤所快。立海观鲸鲲，乘霄饮沆瀣。和风吹滞酲，利爪搔痒疥。我质遂愧陋，香禾映粃粺。和言遂愧疏，长江掩涔派。辱索宜有献，百择无一爱。作诗期笑咍，幸无怒目睚。
以谏得罪者为谁，四海多作唐介诗。俗儿口狭文字碎，欲状介事语反卑。嗟嗟我亦介之徒，此恨不助掀目眉。三更灯死百虑息，四睫不交双目眵。推枕起坐壮介节，以手扪臆为介思。信乎介亦壮男子，直能金铁其肝脾。雷霆之怒万钧重，人主之威犹过之。一语所犯百死在，要领可断族可夷。堂堂介也人之难，不畏所畏将所持。捧书入奏伏文陛，身视赴死如食饴。面折庭诤语论险，直舌铁硬坚不移。天子怒叱大臣语，众笏交抵侔戈挥。如何面笑目不瞬，气不略詟颜怡怡。即日议下得远斥，中使临遣监妻儿。奈何左右口吻毒，只有死请无还辞。然今天子甚明圣，虽暂盛怒终复归。呜呼能对治乱鉴，介也能抆其瑕疵。语曰五谏吾从讽，仲尼逮有激而为。后世巽懦禄位徒，缘此粉饰尸素非。必也事有不得已，宜乎讫死争不回。伟哉介也已不朽，日月为字天为碑。寄语琐琐媒孽子，介纵蹈死吾何悲。
吾于古人少所同，惟识韩家十八翁。其辞浩大无崖岸，有似碧海吞浸秋晴空。此老颇自负，把人常常看。于时未尝有夸诧，只说东野口不干。我生最迟暮，不识东野身。能得韩老低头拜，料得亦是无量文章人。前日杜子长，借我孟子诗。三日三夜读不倦，坐得脊折臀生胑。旁人笑我苦若是，何为竟此故字纸。童子请我愿去烧，此诗苦澁读不喜。吾闻旁人笑，叹之殊不已。又畏童子言，藏之不敢示。奈何天下俱若然，吾与东野安得不冺焉。
女丑忌明镜，不知自羞人。士丑忌公言，不知自修身。羞人不出前，丑声日可湮。修身无不至，令问日益振。镜与言何尤，见忌不见亲。
雄乌无空冲，雌乌无定飞。一巢不易成，两口千柴枝。已髙惧风颠，已下忧人窥。欲集更自翔，既安复重移。乌巢又生乌，复哺犹可期。鸱枭亦有巢，母死子后飞。呜呼造物者，于此竟谁尸。
微生不过人，气力两眇么。力学失自谋，径古与今左。病世相陷贼，树性期刚果。岂不中是时，然亦未尝过。奈何众好殊，未语咻已伙。伥伥独何之，云云锐亦挫。忠言不售耳，直面屡得唾。怒目瞋以环，谤口焰而火。出门先自羞，有衣恍疑裸。过市不成步，伛偻侔鼈跛。周旋不出扉，迷若蚁循磨。人恶固为甚，自厌近亦颇。媚世定有术，欲学从谁可。必也泥自售，恐由此始祸。贤子远相问，幸有以教我。得报速是宜，翘企不容坐。
终焉可伯为，不愿为渔子。当时渭阳人，自是直钓耳。今非结网身，岂有得鱼喜。试身风波间，特用豢妻子。古今同为渔，意义不相似。
采薇南山阿，归耕南山下。食苦心无虞，守约自闲暇。出处皆有义，在理无用讶。今人举一隅，何足语学稼。
鱼虾无所能，动辄困人得。蛟鲸能则乖，覆舟取人食。龟龞能谓殊，刳剥同一剧。龙不入网罗，亦不为人识。
犬羊飬于人，壮则人食之。猛虎嗜人肉，终昧猎者机。豺狼与狗同，为害岂必威。封狐能为人，还作行子妻。
鸡呼鸡来前，犬嗾犬至止。夫岂必可召，役以食乃尔。今吾曷为悲，人而鸡犬为。自计无自存，西山谢夷齐。
青山何岩岩，江流自浑浑。欲由白石道，先自长松门。其间有万景，轩豁忘乾坤。适可得以心，不可为客论。安得山水交，共无世俗言。携琴写古声，酌泉求清源。适时固虽疏，谋道岂不敦。谁能歌此诗，侑我饮客樽。
江城酒熟贱卖醉，江人提鱼不到市。半道得钱相和歌，翁倒子扶相枕睡。江南山髙不见天，江北水远无复地。马惊堕崖舟覆波，可惜行人死声利。
双双水中凫，足短翼有余。飞髙既能远，行陆安事俱。
双双水中凫，来疾去闲暇。江湖风晚波，泛泛自髙下。
双双水中凫，已往又回顾。弋者窥未知，舟来避还去。
双双水中凫，常在水中居。还有笼中鹜，腾轩仰不如。
双双水中凫，食饱不出水。灵鳯来何时，鸿鹄志万里。
霜风裂寒窗，余响到我床。闻鼠有啮声，不省何物伤。儿呼须我起，顾无灯烛光。伏枕置所念，去梦通扶桑。
孟子不肯比伊尹，仲尼方可期文王。圣贤自得固厚重，庸俗始以已较量。微生喜以佞面诋，臧氏恶非礼所当。惜哉二子不自重，以人可否何不详。
月形如张弓，下影射秋水。寒江风静时，逮目失洲沚。渔歌去时唱，归和讙未已。岂无人间乐，自快适为喜。客子有倦怀，归心动秋苇。更假沧浪清，聊用洗尘耳。
初正布新和，余腊争近候。升腾阳力微，恇怯老阴鬬。江云荡空碧，疏雨沐清昼。林梢释冬枯，土蘖壮春簇。萎蕤风日舒，刻画山野秀。关关先春鸟，格磔弄晴咮。无人与调和，终日自嘲诟。唯君卜近适，过我许来就。迁延日屡蹉，叹惜月复彀。人生诚多故，世事那可究。惟当自推置，障绝俗虑寇。休闲倘能偷，疏懒当自宥。徒行苟惮劳，借马欲谁廏。清沽如定携，佳客可先购。勉之无使迟，梅蕚已堪齅。
去年春日花盛开，尝有鸟啼归去来。余诗告尔东海志，子笑属我南山杯。将睎遐踪蹈髙轶，就拔去迹离俗埋。同时游者最谁上，朱子峭擢凌春材。门关午景卧正懒，过我呼号如春雷。邻惊偷窥妇女怪，婢骇奔走儿童咍。门开纳坐听论列，笑口侈哆倾胸怀。寒葅半菽要同飰，韲醤叫乞喧邻隈。僧从南浮云异角，尉解西去遗亭台。心争夸漫诘蜒蜿，日乐虚豁留崔嵬。柳梢黪黪坌晴絮，杏蕚烁烁翻遗埃。春湖平停照空碧，淮帆晓上搀天桅。西归颇阨穷饿久，南泛未免丐乞哀。朅来随人事卑折，忽自顾影惭低摧。平时客坐不敢语，苟以唯诺偿嫌猜。胸中纠结浩千万，到口不吐如横枚。比来颇自拨俗碍，日傍竹树良徘徊。昏昏万事置不省，知已疏懒心难裁。一闻春风动啼鸟，猛若重睡忽唤回。咨嗟岁月急若矢，叹息无地安蒿莱。比于见人日加懒，行恐合俗老益乖。不知飘浮寄兹世，竟亦何计收形骸。春林沾沾风日好，飞止自便宜尔谐。何为犹尚归不得，世间万事真悠哉。
春山晒日开百花，红紫乱眼生交加。青天晴髙褰翠幄，绣被堆叠帝所家。平江千里铺一席，扁舟脱若弃履舄。安得一醉眠千年，世间万事都弃捐。
闭门不知春色到，出城始见江梅开。行探幽泉至髙绝，共坐巨石聊徘徊。时逢天风吹客过，还有野鸟惊人来。林间躬惜所未历，归马空载斜阳回。
扬子江风十月初，西驾巨浪渺无隅。常忧倾摇地为动，意欲起塞天无虚。大舟不行就系岸，小舟分去争得鱼。舟中壮士起坐笑，有酒更为斜阳酤。
山中亦有出山路，山人自不与世通。拂衣起行饮流水，枕书就卧听松风。地寛江河竞摇荡，天濶日月争西东。乾坤自为四时役，万事不到幽人胸。
出门万事非，聊复闭关坐。亲识久相远，与世绝吊贺。适时既非谋，接俗益加惰。外物等不来，何必问客过。
昔人战血化为土，今人常怀昔人苦。大江冥冥截海流，铁瓮城髙排万虎。乾坤未定龙蛇争，日月须归仁义主。江山本不为英雄，英雄自负江山死。
昔予出东城，初见垄上耕。忽忽自北至，岁月令人惊。虽云一草死，万物尚华荣。谁能当此时，叹息微阴生。
饿虎不食子，饥鹰不雌求。虎饿不择肉，盛怒遇子收。鹰饥爪喙狞，尚与雌同鞲。人岂二者然，恩义宜绸缪。亲戚不宜怒，割恩以为仇。此割非常割，此伤无血流。肉割愈有日，恩割伤不收。一割大义死，再割面相仇。亲戚尚皆然，况又他人俦。是己与世绝，于世何足尤。
松江深处八九尺，去眼百里长风波。吾山井泉废不汲，一泓不知深几何。君家自无千尺绠，那知江深不如井。
当世胸怀万古淳，平生才术老经纶。况逢尭舜登贤日，不复伊周望古人。得志定知移弊俗，闻风犹足警斯民。九门无谒天旒邃，何惜长令仕为贫。
当世所交识者稀，十年闻子幸见之。平生所负自信重，他日可期人莫知。谁肯草茅穷钓筑，世方简策诵臯夔。丈夫出处诚何较，却痛苍生为泪垂。
至愚不学常如足，盛德之充久自彰。管小始疑天可尽，绠穷终信海非量。始惭自待从来薄，不及时中适取狂。安得此生天与幸，没身得不去门墙。
江南别日醉方醺，贪爱青天带水痕。忘却碧山归路直，误投浮世俗尘昏。终期散发江边钓，当有渔舟日系门。但恨故人犹喜仕，他时胸腹未堪论。
杳杳波涛去莫穷，要须流合海天东。长帆百尺嗟无用，醉绝重湖笑逆风。
身逐南舟去不回，匡庐留滞得徘徊。峰头夜宿平看斗，岩下朝阴俯听雷。西顾波涛浮日月，东归天地入尘埃。何时得遂幽栖志，常把韦编静处开。
扰扰人心巧谓何，我肠愚只爱无它。目前好且留平地，浪爱山髙险自多。
冲冲行路自多岐，已踏归途尚虑非。夜犬只知人是盗，不知人亦夜来归。
盎竭嚢空且笑歌，更从吾命听如何。不须直有牛羊乐，只以无求富自多。
先生素志已形诗，弟子何妨鼓瑟希。时若伊周方有任，命如孔孟可无归。要终四海乘槎去，髙谢西山食粟非。此道难言身未果，且当从世共依违。
纷纷世俗竞朱金，仕道人人说直寻。但以一官求飬志，岂于千古有遗心。嗜偏羊枣情何甚，戯及牛刀意自深。何日山林遂归计，南风进讲五弦琹。
待夫以死如知命，信己轻生可谓贞。指尔为愚今尚众，莫言吾志不难行。
渰渰轻云弄落晖，坏簷巢满燕来归。小园桃李东风后，却看杨花自在飞。
王朝簪笏拥天扉，肯以经纶假布衣。老信苍生终有命，穷忧当世益思归。一身谁作千年望，两眼空看万事非。闻说韦编日开阅，可应三复叹知几。
只闻来客说春游，不逐花前笑自留。浪说春期计春尽，留春无术只春愁。
花枝袅袅笑当觞，且作春风几日狂。纵使春归犹有酒，酒酣春去亦何伤。
闭门无著只疏慵，谩出留连与众同。柳却有情愁落日，花惟能笑谢东风。恨无日到三春外，尽看人狂六极中。泛泛相逢且相笑，久将吾道付穷通。
提壶聒聒惟呼酒，杜宇喧喧只说归。坐怪鸟声皆有取，静于人事益知非。已嫌世浊胡为混，能待河清固已稀。为语夷齐既甘饿，可能分我首阳薇。
忧愁卒卒人无乐，花草纷纷物又春。安得无忧与无虑，对花还作笑歌人。
细如虾蚓足留连，大可蛟鲸出自然。当使川流应到海，只今坎止亦成渊。民忧不见尭咨日，地碍何由禹凿穿。可惜卧龙无意思，不随云去雨春田。
去梁无故又辞齐，弟子纷纷益不知。天下未平虽我事，己身已枉更何为。后来谁是闻风者，当世何尝不召师。士要自髙无顾世，遗编今亦有人疑。
毛羽人将鹤品流，斜阳髙处自迟留。人言杀尔三年旱，应是巢成更不忧。
春城春雨绿春潭，冉冉归舟上去帆。爱子有诗留我别，悔予无酒伴君衔。东风随卷行人袖，落日犹明去客衫。好有新诗寄幽寂，我心无泊似摇窗。
春城儿女纵春游，醉倚层台笑上楼。满眼落花多少意，若何无个解春愁。
满目尘埃白日阴，皇天无命且深沉。终当力卷沧溟水，来作人间十日霖。
尽道神龙此有灵，一池澄静暮痕清。如何蟠屈无飞志，却放鸣蛙有怒声。
卢仝不作昌黎死，天目虽盲未见嗟。坐叹清光无惜处，一将吞吐听虾蟆。
种花红不实，俗客醉仍喧。拔去树嘉谷，日无人过门。
壮志老来退，穷愁无易攻。风云诗气焰，天地醉心胸。午枕著不觉，昼门关更慵。由来自疏拙，底处不相容。
西北风吹数纸诗，神门枢钥鬼关机。九原黄土英灵活，万古青天霹雳飞。我是懦夫无壮志，近思依日窃余辉。髙楼暮插暗空肋，东望君心着翅归。
剑气寒髙倚暮空，男儿日月鏁心胸。莫藏牙爪同痴虎，好召风雷起卧龙。旧说王侯无世种，古尝富贵及耕佣。须将大道为奇遇，莫踏人间龌龊踪。
夫子儒门杰，心诚行亦醇。玉金精粹美，椒桂性芬辛。一入随邦计，咸期利国宾。生民待儒效，天意属人伦。蜀犬争惊日，邹人不识麟。穷途千古泪，白发四方尘。弊世谁思救，仁贤自合振。爱狙徒食费，好鹤浪轩驯。不结临川网，偷安厝火薪。忠言惊苦逆，恬议贵因循。漆轨书三上，清时死九滨。不思防蚁壌，徒欲衞龙鳞。当道豺狼愎，升堂犬马嚚。旱余云不雨，命塞器藏身。独抱遗经老，来为后进陈。手提三圣出，口压九师堙。众耳雷霆震，群观日月新。韦编重断绝，文席互酬询。鲁变全归道，陈粮绝更贫。贱生无自幸，俗系弗容亲。盆覆徒经日，龟埋不伏人。短诗徒自讼，已伏下斯民。
东风柔弱事春权，剧雨无端转怆然。不惜好花都委地，却令远草直平天。龙蛇久蛰应思奋，蛙蝈乘时巳自先。绿柳由来却堪笑，叶眉愁剧遂长眠。
良农手足胝，老贾不亲犂。歉岁糠糟绝，髙门犬马肥。天心不宜咎，人理自谁尸。安得悠悠者，来同予一悲。
无双亭下枝，密密复稀稀。蚌碎珠骈出，须牵蝶合围。会须珍作宝，常恐散成飞。况是东风后，游人莫易归。
叩几悲歌涕满襟，圣贤千古我如今。冻琴弦断灯青晕，谁会男儿半夜心。
莫叹年来雪句迟，雪迟诗句更依微。风来海国盐波涸，春入仙田玉气肥。雏鹤暖娇揺羽脱，老龙枯痒退鳞飞。天工人代如端的，安得吾能及九畿。
谁作轻鸢壮远观，似嫌飞鸟未多端。才乘一线凭风去，便有愚儿仰面看。未必碧霄因可到，偶能终日遂为安。扶揺不起沧溟远，笑杀鹏搏似尔难。
缩伏蒿莱听命沉，旧房孤剑铁尘侵。方思力举沧溟水，泼杀生平气焰心。不谓偶君夸意气，无端起我旧胸襟。男儿合是公侯器，未忍风前堕泪吟。
沟中老弱转流尸，夫不容妻母弃儿。常得民愚犹是幸，不然死等更何为。布衣空有蒿莱泪，肉食方多妾马思。君也天心省民数，未知死所又何辞。
唐室无臣覆手移，坐看悍媪制庸儿。思量可惜当年死，却是西来问鼎师。
彼雪晚何滛，乘时横此临。必将滋及物，自合大为霖。也道春来好，何余臈后阴。冬冥诚不道，苍帝亦何心。俗口夸同粉，愚观谓似琳。独于平处薄，不似险中深。逆吹争为力，凌寒苦助侵。落疑天未悟，压恐地难任。蛰户开重墐，冰鱼上复沉。欲开花谩妬，垂死草奚禁。短韵徒堪叹，凭君附入琴。
一片灵光合有神，不知镕铸更何人。春耕破塜衣冠尽，鬼手摩天日月新。鉴面祗知西子姣，照心难见比干真。主人深有收藏意，当待清明不受尘。
心贪进退适全宜，上印飞书剧去翚。荐口不加张柬老，明朝竟放孔戣归。黄堂合有遗思在，青史还留后世稀。此去江湖见鸥鸟，为言今合信无机。
清优四皓官，潇洒二疏颜。直道空华发，明时独买山。如闻元老议，尚恐輭轮还。谁是尘埃者，清风合自攀。
卓郑簪裾密作林，相如贫病强来临。藜羮才饱无他志，肉食俄充有愧心。死马偶能逢市骨，滥竽常恐负知音。古来一饭皆论报，何日王孙遂有金。
只卓来篇不许双，社坛髙处立旌幢。自知孤敌难为胜，欲竖长幡一面降。须学依墙勤哭楚，莫同伏弩助收庞。何时玉手归重搦，笑倒秋醪潋灔缸。
卜得幽居四绝邻，寻常庭巷断蹄轮。门前犬豕卧横道，城上牛羊下视人。满眼夕阳闲草树，回头归路正埃尘。思君未有东来计，何日双眉对面伸。
十日九自病，偶平还苦吟。万金无枉志，千古有遗心。静隐支凭几，寒搔髪解簪。南风久寂寞，谁继五弦琴。
纷纷世趣竟多途，失在从人得在吾。苟获一时儿女笑，定罹千古圣贤诛。微生何事疑人佞，孟子当年亦自迂。满眼悠悠懒商较，尽留来者议贤愚。
扰扰蜣蜋不足评，区区只逐粪丸行。若乘饮露嘶风便，又作人间第一清。
当年论友笑常情，谁使风波忽沸腾。自有赤心包白日，竟无绮语敌青蝇。重来赭面还如火，自许清诚卒似冰。反复来篇却堪叹，待将遗恨寄朱绳。
树哭寒蜩草哭虫，何堪覊客愤时穷。卒无可乐群书外，百不堪言一叹中。云黯暮天沉白日，土尘平地断清风。夫君若问秋来况，泪满遗编髪乱蓬。
秦关千古有雄名，秦地宁时息战争。草野英雄无敌国，朝廷勋德倚长城。锦纒红帕将军府，紫电清霜武库兵。绝幕烽烟沉远候，太平金鼓杂讙声。淮西司马新恩重，鲁国儒生旧望清。黑胆赤心男子事，大弨长剑丈夫行。待垂贾谊言余饵，就试终军请去缨。纵不首传函报死，亦须颈系背笞生。当年功业鲸鲵尽，振古勋名日月明。莫叹暂从红幕去，待于归望碧幢迎。愚时若忝书功笔，未信燕然有旧铭。
我有归心不可寛，忆君花好旧常欢。若令醉眼异乡见，定作故人相笑看。知有灵根分客易，却忧平地得春难。只应胡蝶还相识，飞过东风又可叹。
懒将衰病照清流，为有归心欲白头。幸自好花开便笑，不甘为客见成愁。长歌欲强秋风醉，髙处先输俗子游。我在无聊元亮死，当年今日共悠悠。
家世无双旧，材资第一良。山川储地秀，日月合天光。远色抵千古，洪声压四方。道如天未丧，子让世谁当。文斧摩空运，儒工缩手藏。镕金斥淄石，截玉出端刚。追复轩羲旧，裨缝典诰亡。夸传争噍噍，问望蔚堂堂。章甫通期冠，缁裘讵合裳。计量遗丈引，收取竟寻常。有渐虽宜贺，论才固在伤。偶来官簿版，何异任牛羊。客有装垂槖，时穷道括囊。贫才完竖褐，义不及妻糠。剑折终羞屈，兰移不改香。幸偷容足地，耻学及羮墙。同日如无善，当年尚取狂。互乡前事在，北面有先望。
君唱奈髙何，君休我试歌。古今愚智府，天地是非罗。何日功名就，青云日月磨。俗儿吾不较，计此竟谁多。
心爱满夫子，论师不敢交。诚明大中性，二五老阳爻。后学谁思进，吾蒙久辱包。思之无见日，梦把客门敲。
寒叶落傞傞，荆榛刺出柯。四邻松竹少，晚歳雪霜多。兹世居无可，劳生计奈何。此心须见子，不敢向人歌。
寒云惨四垂，万景浩成悲。白日不可见，青天自取欺。晚烟先夜色，宿雨借寒威。泥潦莫相涴，西风会有时。
雨露三春少，风霜一夜多。从来有根本，不怕下枝柯。楚岸枫相属，吴山橘与和。秋居好相慰，醉色伴吾酡。
元首赓歌乐股肱，四方强远喜声盈。忠贤不死天心在，辅弼终归圣虑精。中国自今应更重，本朝前日可嗟轻。要须待见成尧舜，未敢轻浮作颂声。
劳生滚滚欲何如，去髪纷纷日满梳。万古圣贤同梦寐，百年天地只蘧蒢。诗书计出田园后，岁月期收道路余。安得优游似濠上，共将谈笑戏观鱼。
多谢刘夫子，殷懃寄我编。何时共杯酒，一笑似当年。岁月回霜雪，生涯废简编。终期收晚学，茅屋送归田。
梢梢修竹夹溪斜，树系孤篷白浅沙。风力引云行玉马，水光流月动金蛇。村酤客聚还成市，晚钓舟横便当家。山野生涯本闲暇，谁令客子自劳嗟。
寒江漠漠客帆稀，独泊扁舟望翠微。巳泻绿醽聊自适，更邀白鸟共忘机。水闲海月寒初上，树尽秋城碧自围。嗟我相思邈千里，不来同此两忘归。
髙门鞍马日光荣，势力纷纷起共争。偶以不能聊自便，敢于兹世独求清。生无人愧宁非乐，死有天知岂待名。客食官居同是苟，何须称别异平生。
江城朝雨湿晴烟，楼上风帆送去船。苟得息肩闲岁月，时来开口笑山川。田园啼鸟三春月，江海扁舟万里天。何计脱身来此老，青山白髪两忘年。
二十男儿面似冰，出门嘘气玉蜺横。未甘身世成虚老，大见天心却太平。狂去诗浑夸俗句，醉余歌有过人声。燕然未勒胡雏在，不信吾无万古名。
病中双泪语前流，藜藿无端肉食忧。常叹平时轻死士，未知谁手付天矛。好将弓剑随军去，况是英雄得志秋。若使班超终把笔，由来何路取封侯。
海面清风万里寛，偶来知已脱尘关。自嗟客世无虚日，却被斜阳占尽山。海鸟不来青嶂静，渔师归去暮江闲。从来云水有期约，直待功成是厚颜。
可怜饮啄镇随阳，何处闻时最断肠。万里波涛九秋后，五更风雨一灯旁。乾坤莽莽连舟楫，缯缴纷纷羃稻梁。安得人同覊旅意，悠悠南北不相伤。
六朝游观委蒿蓬，想像当时事已空。半夜楼台横海日，万家箫鼓过江风。金山寺近尘埃绝，鐡瓮城深气象雄。欲放船随明月去，应留闲暇待诗翁。
何处难忘酒，君臣草昧初。谋臣偷贼胆，力士斡凶锄。日月明将霁，乾坤害欲除。此时无一盏，何以壮雄图。
何处难忘酒，天心渇太平。焚山急贤出，拔草恶奸生。议尽刍荛口，歌回雅颂音。此时无一盏，何以快舆情。
何处难忘酒，登贤入用初。一身兼禹稷，四海再唐虞。去圣千年恨，明时一日舒。此时无一盏，何以酹亨衢。
何处难忘酒，王朝四海中。鱼鸢上下乐，羌狄朔南通。万玉丛丹陛，千簪合辟廱。此时无一盏，何以乐成功。
何处难忘酒，君王宴豫年。群谋安一统，无口议将然。闲暇开元后，优游大业前。此时无一盏，何以慰遗贤。
何处难忘酒，王臣立荩方。群邪终自直，万死不摧刚。社鼠旁难塞，龙鳞逆易伤。此时无一盏，何以洗忧肠。
何处难忘酒，穷边壮士歌。寒弓弯未试，秋剑拔新磨。月落阴山暗，沙昏伏甲多。此时无一盏，何以陷前戈。
何处难忘酒，欃枪世不平。孤儿未胜甲，孀母送为兵。气绝心肝裂，号穷血泪横。此时无一盏，何以活余生。
何处难忘酒，穷才世不知。出门无直道，开口碍当时。白髪无端速，青山不忍期。此时无一盏，何以慰忧思。
何处难忘酒，亡君复旧游。黍离经故国，麦秀悼前羞。远目何胜尽，行车逆自留。此时无一盏，何以谢悠悠。
广庭簪绂立差肩，黼坐雍容第众贤。士得采衣如昼锦，人瞻归马若天仙。况提巨笔乘时出，应有髙文与世传。我久疏慵无壮思，聊倾病耳待江边。
眼前红绿日加增，欲遣春愁兴未能。安得好花浑自实，使无闲地得生荆。欲图长醉贫无计，起逐东风懒不胜。芳草斜阳正柔媚，益知髙处不堪登。
庭草绿毰毸，庭花闲自开。长鸿抱寒去，轻燕逐春来。时节看风柳，生涯寄酒杯。伤春欲谁语，游子正徘徊。
平时已多病，春至更蹉跎。恶土种花少，东风生草多。客愁浑寄泪，野思不堪歌。独有诗心在，时时一自哦。
扫地待花落，惜花轻着尘。游人空眷恋，踏去却寻春。
春来还自有游人，常是春归独念春。落后见花尤更惜，不知谁忍扫和尘。
三月残花落更开，小簷日日燕飞来。子规夜半犹啼血，不信东风唤不回。
暑云无雨易飞扬，旱日当天不可望。浪走俗尘无远到，不如嘉树坐余凉。巳嫌风少难平暑，更被蝉饥取实肠。梦到周公才我事，如何陶令说羲皇。
坐将赤热忧天下，安得清风借我曹。力卷雨来无岁旱，尽吹云去放天髙。岂随虎口令轻啸，愿助鸿毛绝远劳。江海可怜无际岸，等闲假借作波涛。
岁事荒凉晚易悲，西风日夜弄寒威。秋来寡妇尤勤织，谁是行人未有衣。常恐衰颜随节换，空看落叶倚风飞。从来最是悲秋者，况是悲秋客未归。
楼前暮霭暗平林，楼上人愁意思深。未必薄云能作雨，从来秋日自多阴。三年客梦迷归路，一夜西风老壮心。欲作新声寄遗恨，直弦先断泪盈琴。
客梦愁生枕，鸡号喜向晨。朔风能动地，短日更随人。宫柳看埋冻，江梅想漏春。淹留归未得，尘土暗乌巾。
如飞如舞对瑶台，一顶春云若剪裁。谁为移根蓂荚畔，玉鸡应为太平来。
毵毵出土初如直，袅袅随风竞自斜。漫借人锄劳刬拔，只消夜雨又萌芽。良田力尽农夫叹，直道春荒志士嗟。满目青青尽芜蔓，更于何处问蓬麻。
直枝难立鸟徘徊，地瘦根孤碍石回。山野不逢终更老，闾阎无用始为材。更无匠伯身尝过，祗有幽人眼暂开。谁与东风记霜雪，争令平地肯栽培。
十寻瘦干三冬绿，一亩浓阴六月清。莫谓世材难见用，须知天意不徒生。长蛟老蜃空中影，骤雨惊雷半夜声。却笑五株乔岳下，肯将直节事秦嬴。
直道峍峍日蚪拳，雷拔僵龙出霭烟。但假深根常得地，何忧直干不扶天。虽然世匠遗抡度，肯与凡材较后先。可惜春风爱桃李，独令霜雪漫年年。
一时封植由谁力，万古樵莱偶自全。不惜以材同失地，好留更老共支天。人疑久有神灵守，客爱生无雨露偏。为语长松号孤劲，得秦封爵果何缘。
不求丹鳯食，不学景龙吟。自有慈仁意，相依岁月深。潜符君子道，可愧世人心。徒尔秋郊外，青青数亩阴。
暮秋木落剥霜红，俄觉平林一夜空。茂遂本凭枝干力，却辞枝干逐西风。
去岁秋霖若决川，今春不雨旱良田。道边老幼饥将死，云外蛟龙懒自眠。赤日有威空射地，清江无际漫连天。谁将民瘼牋双阙，四海皇恩一漏泉。
毶毶柳色绿垂齐，草引青天去自迷。人说春园有寻路，我嗟荒径正行泥。蝶多平日浑如梦，花好谁家又有蹊。儿女狂娇随马逐，髙眠可惜日垂西。
上人合动山间兴，吾恨衰迟学谢安。纳屐操笻那有限，吹云落雨漫无端。先凭报信春枝破，预想分题雪屋寒。林下不谙人世苦，笑将霜鬂与君看。
拂拂春郊起绿烟，群农日日望丰年。龙移海去遗天漏，蚓得泥深乐地穿。忆酒有心吞俗价，伤春无语寄哀弦。无田却作无忧者，赢得丰凶一听天。
柳梢地面绝微风，一片寒光万里同。冰骨直疑潜里换，尘心都觉坐来空。蚌胎有露珠成颗，蟾窟无云玉作宫。莫怪幽人吟到晓，不知清兴自无穷。
可嗟落日志悠然，便有群星出见天。夜月自明人自爱，不妨人亦闭门眠。
一片孤云逐吹飞，东西终日竟何依。旁人莫道能为雨，惟恨青山未得归。
常恐朝阴至夕曛，好风吹去信多勤。得逢白日忽开眼，可惜青天尚有云。安得植梯悬碧落，共操长帚扫妖氛。恨无玉纩充天耳，垤鹳鸣鸠愿不闻。
晚虹随雨过山巅，谁插青云倒挂悬。可惜两垂空到海，不令一直径冲天。不堪暮霭难相蔽，尝到斜阳亦可怜。好使渇来能剧饮，且教溪壑减清渊。
春城绿野欝相望，闲客闲来兴自长。不见暮云成宿雨，空看芳草到斜阳。花生恶土终成笑，兰不逢人自信香。虽有尘缨无处濯，坐观渔者满沧浪。
楼上人肠渴欲枯，楼前终日望平湖。无舟得往沧浪去，为问渔人得意无。
羃羃江城没远烟，暮云归族忽相连。春江流水出天外，晚渡归舟下日边。杏蕚春深翻浅缬，柳花风远曳晴绵。无钱买得江头树，输与渔人系钓船。
绿野爱平寛，偶来或永叹。村儿骇车马，野犬吠衣冠。乱草无闲地，斜阳有去鞍。良田半蹊径，始信直行难。
林密村村暗，寒鸦处处啼。水光连野白，雪意逐云低。风劲童呵指，泥深马失蹄。客心兼暮色，归去两凄凄。
平生从事漫徒劳，时以休闲近酒醪。东海可从谁自重，南山如与客争髙。老将日月来双鬂，生委乾坤寄一毛。更展韦编探万绝，懒从人世问滔滔。
醉倚秋风笑自攻，偶来还去竟何踪。已夫鳯鸟今不至，行矣鳣鲸非所容。且把心胸同伏虎，谁知头角是真龙。归乎伊亩殊难得，死尔西山尚有从。
野客从谁忽解颜，乐闻髙论厌樊间。致身富贵时宁少，仕道功名古亦艰。好说青山从我老，当分白日与君闲。扁舟闻说明朝别，何日音书可到山。
黄风吹土截天横，瘦马着鞭驱不行。尚说苦心酬直道，谁知白髪为苍生。平时夷虏恬忠荩，常日公卿足仰成。虽有英雄无用处，却令老去买牛耕。
何须别子始沾衣，久有江南去梦飞。为语青山幸相望，壮夫终不白头归。
心无畦畛见天真，落落男儿七尺身。莫叹一官淹圣代，聊将三釡慰慈亲。月明空照居民侣，风急随飘去马尘。寂寞西轩人别后，海棠花好为谁春。
直道无适可，小官真漫论。夫君自行义，而我更何言。独柱难为力，横流不奈浑。此心持送子，饮泪当前樽。
出处身之道，穷通命有时。九门无直谒，千里去何为。南亩春耕近，西风去马羸。白云况多恨，归计莫令迟。
客居平日有谁亲，一别三年百病身。为道难言轻感慨，羡君无病更医人。
天门廉陛鬰巍巍，势利宁无淡泊讥。谁与跖徒争有道，好思吾党共言归。古人踽踽今何取，天下滔滔昔已非。终见乘桴去沧海，好留余地许相依。
蒿莱日日没幽居，时得新诗亦自娱。为有远怀希稷卨，或时飞梦见唐虞。久谙末俗难谋道，益厌庸儿妄问儒。绝笔断弦无意寄，笑将远目睨清虚。
劳劳忽忽欲谁从，要有田园去自终。衰俗未知谁得失，古风期与子穷通。三年客兴看秋叶，万里归心寄断蓬。知有世嘲无意解，自惭疏懒甚扬雄。
常与幽人过竹林，重来无地豁烦襟。青山欲去谁堪语，薄俗相期不到心。何计江湖终隐钓，去随鱼鸟共飞沉。尘埃闻说难为客，早晚归来忆旧吟。
心迹牵覊逐势分，一生襟抱向谁论。十年漂泊迷南北，千里忧思厌梦魂。书托远怀期日月，眼和衰泪望乾坤。何时得就归来赋，老守桑麻聚一门。
功业尝闻亦有时，可能天命出依违。终看世态真何道，不得吾心自合归。廊庙得逢应有义，草茅虽老尚知非。秋来客况无他异，时向西风诵式微。
窗前午枕梦忘还，门外清风昼掩关。天下谁当千古后，床头自笑六经闲。能将道系穷通里，安用身居进退间。自愧公心犹有蔽，清时无日不思山。
终年谋食亦何得，浪取穷愁只自侵。饿死有时非正命，劳生几不愧常心。百年此去尘埃在，万古从来意思深。莫说山林是轻往，穷来无计得山林。
一笑东风去十年，重来稚子已差肩。脱衣呼客家声旧，把酒论心士气全。病骥远思牵直道，老鹰秋梦入青天。自言出处身无累，一把穷通寄自然。
满子吾逢久，皇皇未见闲。老成终到孔，穷死亦为颜。学术思无际，诚明去一间。吾虽有心者，力苦未能攀。
强颜求世亦何从，甔石时时得复空。何日能无寒饿役，此身得与圣贤终。人生汲汲须髙致，世态浑浑未易穷。安得相逢共相语，荒城回首又春风。
矻矻雕镌役俗儿，六经尘土有谁吹。我追往圣思前躅，子苟安行即后时。大遇定为当世福，不逢犹作后来师。思量最是男儿事，此外吾曹不足期。
巉岩恶面插苍须，中道时时自笑呼。但怪佯狂轻去俗，果闻髙论足开余。恶看富贵庸男子，喜见徜徉隐丈夫。我是自髙无许可，今朝为子一长吁。
匣剑光芒射斗牛，持携天下洗人仇。英雄心胆老犹壮，道路风尘行未休。名重更须完小节，义高何必论闲愁。蒙蒙细雨陵阳市，折取重梅上酒楼。
翘翘数子拔群伦，落笔文章妙有神。清世暂时藏琬琰，红尘终不卧麒麟。淹留京国三年客，牢落江河一病身。得丧穷通虽付命，双眸忍泪已沾巾。
太学虀盐共苦辛，寒窗笔砚日相亲。梁王台畔一分袂，扬子江头三换春。箧里黄金须买酒，髩边白髪解欺人。穷通得丧谁能定，况是男儿有此身。
梦寐风仪近十年，尘埃无路覩云天。清朝未得荣簪绂，黄卷何妨乐圣贤。物外髙情谁与共，人间佳句已争传。欲知富贵终难动，一片丹心本寂然。
甫里先生得古风，放身全入隐沦中。足磨汉榻星辰动，笔挫吴天物象空。往事欲寻人寂寂，旧田安在雨蒙蒙。当时引重髙才者，谁是曾来一亩宫。
虽无才学可人群，偶有诚心与古亲。兹世几人能永富，此身何恤不终贫。生无簪绶身宁屈，死有诗书志尚伸。自匪与君尝素计，斯言何敢易谋人。
当世雄图不可怀，退居蒿艾自沉埋。门无来足荆生道，病不能锄草上阶。自是直方违世易，况将疏懒合人乖。无由与子同樵种，回首平林浪可柴。
当年龆龀偶同门，糊口重来已十春。仰叹早成浑属子，始知老拙尽输人。火烟论友劳薫灼，桂蘗为生合苦辛。待看圣贤堂奥去，愿持箕帚扫遗尘。
喜赴西招足屡蹉，自惭愚鄙取无他。能终未学生何幸，得活诸孤赐最多。愧面未甘徒已矣，报心全寄命如何。须知下客终思用，不必时时弹铗歌。
不作明堂柱石臣，要当归去老江滨。不知何处田堪买，抛却浮生一片尘。
倦客维扬每自悲，有时双泪等闲垂。眼前所识皆庸我，天下为忧可语谁。把臂便嫌逢子晚，开縢乃见起予诗。卷舒万彻吟千遍，此后多应手有胝。
旧说诗无三百年，于今拭目读君篇。已嗟吾道微如线，不意斯文未丧天。金玉有声情不俗，蕙兰之臭美尤全。尘埃满眼逢何晚，气类相期久合坚。以义求人今遂得，于心无愧果为贤。不须刺口论憔悴，吾辈恓惶自古然。
武夷山骨插青冥，秀气中蟠产俊英。髙似君平于市隐，穷如东野以诗鸣。骅骝老骋青云足，绿绮纯含太古声。顾我自忧衰病久，为君双眼暂时明。
尘嚣摆落到鸿冥，始见当时遁世英。丛棘敢思丹鳯至，寸筳惭叩巨钟鸣。须知奔竞浮荣路，未若喧传不朽声。此道固为流俗笑，苟非夫子欲谁明。
曾酬唱和向家溪，嫫母终惭敌艶妻。岂意误将三献玉，翻来轻博一丸泥。利能绝地同庄剑，巧可凌云上鲁梯。巾衍珍藏虽已固，祗愁飞去化为霓。
篇篇光绝夺春华，中有纯音正不邪。跛鼈久惭追骏足，降旗今巳怯崇牙。清新格调空吟讽，猥冗言辞自咄嗟。为我指迷终有得，曲蓬从此长丛麻。
卒卒往来舟，翻翻逐利谋。中流谁自溺，方去不回头。
平生孤愤自潸然，不作春蠺但食眠。干禄有心羞枉道，无田虚日望丰年。每将浩叹期黄卷，已许多忧竞白颠。旧笑古人轻独往，近来还自忆林泉。
击剑髙歌四顾遐，男儿何事系如瓜。蛟龙不是池中物，燕雀乌知陇上嗟。命有傥来犹未耳，天徒生我使穷耶。谢安未是才难者，底事苍生却盛夸。
坐睨归鸿起自嗟，西风吹落泪痕斜。聚书老懒堆尘楮，秋剑寒酸蛰鐡蛇。自是卧龙犹戢角，浪嗟穴虎向生牙。从来思掷班佣笔，况是西山旧有家。
袭袭前修与后生，要言髙爵是身荣。却将猎较诬师圣，不见三年学有成。
十日身无一日宁，病源知向百忧生。寒侵骐骥应方瘦，蠧满楩楠岂易荣。小阁昼闲书帙乱，画堂风静药罗声。北山扶杖终归去，寄语嵒猿莫晓惊。
已推事业皆归命，空有文章自满家。借使牛羊虽有责，岂于鳯鸟独无嗟。人留孟子皆非道，客议扬雄正自哗。贤哲相望每千古，得逢犹说与时差。
玉海澄中粹，金山拔外佳。无前谁与敌，独进不容偕。列象明星璧，遗思结馆娃。一麾迎日下，四海望霖乖。今见询佥允，从来注意谐。推沟常己任，济域定民皆。富裕吴中俗，优游治外怀。樽环常满客，醉拥坐添钗。贱子儒名业，平生客旁淮。尘埃方困顿，时命两沉埋。居拙思营窟，炊穷欲析骸。毛生祢衡刺，麻繋吕匡鞋。海远狂图酌，天髙妄欲阶。请虽非义得，来实为贫嗟。况是常瞻目，将希未施崖。虽然愚者虑，庶享恶人斋。肉骨非难力，铭心谢莫涯。定须为进互，庶或未愚柴。
出处身之道，穷通命所关。孔犹闻宋逐，轲亦退梁还。兹道方中否，流风有后艰。客来方病宪，人戚不堪颜。士有髙山仰，身尝逸驾攀。径心思古到，独手欲今扳。憔悴穷年学，乖疏五两纶。鱼盐闻古隐，畎亩识今闲。蹈海时何谓，无田力亦孱。清醒甘泽畔，富贵奈墦间。进壮羝羊触，行屯乘马班。食贫欣道在，愠见笑儿顽。时已输雌雉，心犹耻瘠环。偶逢邦有道，喜睠涕无潸。观水求窥海，知天愿适山。虽归滕国圣，尚贱许行蛮。进効无横草，希仁等弃官。圣门犹进惑，惠政况先鳏。自道非能赋，几希不敢删。误知何以报，忠信赤心殷。
冠盖冲冲语退居，几人年少褫银鱼。风波脱去都无累，日月闲来静有余。一斗独倾花下酒，五车时晒腹中书。论诗深愧非商也，敢向邱门望起予。
门前一径长寒莎，耳冷不闻车马过。疏竹有风堪待月，空庭无雀可张罗。道心自觉闲中得，懒性还从病后多。回首西城望诗老，此心此性复如何。
衣冠慵整鬂慵梳，万事从来静有余。却笑嵇康慵未得，区区犹作绝交书。
万顷清江浸碧山，乾坤都向此中寛。楼台影落鱼龙骇，钟磬声来水石寒。日暮海门飞白鸟，潮回瓜步见黄滩。当时户外风波恶，祗得髙僧静处看。
忽忽劳生岁月催，时偷髙迹出浮埃。风沾草树红朝动，春入川源绿夜回。欲出壮怀临八极，可无樽酒到髙台。江山不与人相语，似待忘言野客来。
汉得孤秦万弊时，当年丞相要无为。洛阳年少空流涕，谁谓书生果有知。
汉鼎重炎逆血熬，当时天子亦勤劳。不能乘作唐虞计，未会严陵所谓髙。
利害从来识所存，固难轻重与人论。赵良不自身为客，刚欲都君使灌园。
戏拨虎须求不啮，何如缩手袖中归。虚云坐上客常满，许下惟闻哭习脂。
三顾虽然志意深，出非由道此何心。平时胸腹能多少，且与群儿梁父吟。
弟子从来学未纯，异时得失亦频频。一官所买知多少，便议先生作圣人。
宣尼夹谷叱强齐，吏部深州破贼围。始信真儒能见用，可为邦国大皇威。
气吞风雅妙无伦，碌碌当年不见珍。自是古贤因发愤，非关诗道可穷人。镌镵物象三千首，照耀乾坤四百春。寂寞有名身后事，惟余孤塜耒江滨。
北邙山下一孤坟，流落三千绮丽文。后世声名髙白日，当年荣利等浮云。屏除忧愤归禅寂，消遣光阴在酒醺。若使篇章深李杜，竹符还不到君分。
西风骚客倦游吴，吊古心怀此暂舒。鬼箓久应除佞嚭，民思今果庙神胥。虽然邪正皆归死，奈有忠谗各异书。回首旧江江水在，怒涛犹是不平初。
古庙鬰崔嵬，朱门傃道开。今人不为让，间或乞灵来。
安知岁月几经今，传记汗漫不可寻。得自废墟埋万古，失曾飞将购千金。客思秋水龙泉冷，士叹中原虎穴深。好与壮夫同隐约，鐡房寒澁壁尘侵。
古风寥落欲何寻，常记南风素意深。闻说五弦弦不断，欲于何处借人琴。
不独区区操缦间，要期追逐古风还。吾民有愠何当解，学得南风不敢弹。
故人有意真怜我，灵荈封题寄荜门。与疗文园消渇病，还招楚客独醒魂。烹来似带吴云脚，摘处应无糓雨痕。果肯同尝竹林下，寒泉应有惠山存。
朔碛云深忆旧行，心惊汉月忽骞翔。江南水濶无天地，漠北沙寒有雪霜。远目送飞沉暮霭，西风吹影过斜阳。衡南未到归何日，须信张罗近稻粱。
万里长为客，飞飞岂自由。情知稻粱急，莫近网罗求。关塞风髙夜，江湖水落秋。哀鸣徒自切，谁谓尔悲愁。
来时群雁去相随，病眼看天远不知。为有客愁归未得，独凴斜日望多时。迟迟南国无春雪，细细东风满柳枝。蝴蝶黄莺有期约，好加归翥莫令迟。
庭前佳树绿阴成，树抄飞鸦去就轻。自顾主人无败德，岂嫌尔口有凶声。平生直道常多祸，两耳清风一听鸣。輙莫为人轻自重，须知弹射易忘生。
日日野心新，笼栏外强驯。祗消指马相，便有逐原人。昔起歌宾兴，今无伏囿仁。豺狼好牙爪，应笑角如麟。
春溪水暖绿蒲沉，两两游鳞跃紫金。必以直钩应不得，果知非命亦何心。舟吞远海鲸鲵老，饵满平湖网罟深。纵尔岂知吾有意，渭川人去事难寻。
秋虫何尔亦怱怱，何处人心与尔同。梦枕几年悬客泪，晓窗残月破西风。人思绝漠冰霜早，妇叹穷阎杼柚空。更有孤砧共岑寂，平明华髪满青铜。
衰草风来响不知，破窗灯灭月藏辉。白头老妇无机织，卧听邻儿懒捣衣。
土燥木根焦，禽穷自拔毛。龙遗赤日走，天避火云髙。虎惧千山炽，鲸忧四海熬。风微不饱腹，蝉亦为身号。
从来秋菊不曾栽，敢向西风怨不开。我自伤秋有髙兴，非关特为菊花来。
髙明庭宇好崇基，枉把疏帘窣地垂。必欲满堂阴有乐，谁能暗室自无欺。卷舒未必风无意，间隙须防燕解窥。莫道人终可遮障，可终遮障亦何为。
金屋人娇奈燕何，暮帘好卷放来过。今年已见燕无数，何况明年燕更多。
春日楼台暖气低，东风无主自东西。寻常帘幙有多少，何处画梁无燕泥。
不饮虽然合众难，何妨众客自盘桓。已看手足互颠倒，更听人人自谓欢。
浮生飘泊委蓬蒿，洴澼无封敢叹劳。心学古人方有愧，身从衰俗忽为髙。苟惭枉道干箪食，肯谓非时爱一毛。末学从兹益知守，善人不鄙与华褒。
浩渺烟波不可名，我来闲自濯尘缨。久思沧海收身去，安得长舟破浪行。天濶水云连黯淡，日间鸥鹭自飞鸣。屈平死后渔人尽，后世凭谁论浊清。
去年春笋密相扶，洗去心图翠色疏。髙节欲令人尽见，枉枝何惜手亲除。临川常可持为钓，待凤犹能饱有余。须看月明风劲夜，寒声薄影满茅居。
湘水茫茫春意关，岑郎一睡片时间。谁知行尽江南路，枕上离家枕上还。
丈夫不合自穷愁，藜藿先须天下忧。君不唐虞皆我罪，民推沟壑更谁尤。须将兼济为吾事，若只诚身亦我羞。满纸古人皆有道，如其所学愿轲邱。
万事无成只一吁，穷年况复叹穷途。功名未立头先白，贫病相仍气尚粗。富贵早知皆有命，穷通料是不由吾。会须开口随时笑，一曲长歌醉倒壶。
一夕西风叶下柯，覊人憔悴发沉疴。穷来无子知难得，命薄于人可奈何。困卧牛衣空有泪，剧弹鐡剑不成歌。陶家壁冷尘埃满，何日云雷起鐡梭。
醉里分明别是天，最宜沉溺过流年。平时政要全稽古，盛世朝廷不乏贤。但得有生皆自遂，不妨吾属亦陶然。沉湘死屈如何者，却把醒名欲自专。
晓枝开早未多稠，屡齅清香不忍收。万木已知春尽到，百花常负后来羞。东风也合相和暖，腊雪无端欲滞留。满眼萧疏正堪惜，莫将横笛起人愁。
簇簇红葩间绿荄，阳和闲暇不须催。天教尔艶呈奇绝，不与夭桃次第开。
晓折寒蔬野圃间，荒林深处有芳兰。世无贤士纫为佩，犹有幽人日取餐。
刳地决洪波，深流隐木鹅。樯髙帆系锦，堤暖柳藏河。泰甚心方兆，颠危念则那。去都如脱屣，东下若瘳疴。殿脚千论女，宫眉斛计螺。迷楼插空远，水调掲声和。忠切闻无路，愚谀面自阿。君颜未回笑，贼首已称戈。运去天移鼎，人迁地见禾。当年遗废沼，及此尚名歌。古往悲奚寄，今传迹未讹。水寒波刺甲，土老岸髯莎。落照留归鸟，西风困旧荷。暮林迷远屿，夕霭暝前波。亡国谁堪问，覊人恨自多。凭栏不成去，归意为蹉跎。
勋业悠悠未可贪，直须随处酌醺酣。君知仕路三无愠，我与人情七不堪。闻借朱衣为别乘，想回青眼忆髙谈。东风尚有西行约，甬水桥边定解骖。
西南无尽望，吞恐罄吴郊。海近私凭蓄，天低不敢包。蛟龙宜自宅，螾蛭莫令巢。远浦才分点，归樯略认梢。水乘潮更濶，地过底宜坳。鸟绝烟维断，风凌浪脊交。大桥横作书，别岸缺成爻。吟恐诗无气，图忧笔费抄。归输范蠡得，官许季鹰抛。去忆心应系，归夸口定劳。穷何须蹈海，来好卜编茅。著户生同隐，居民钓自庖。沧浪未容濯，鱼枻夜停敲。
莽莽晴川水，寥寥病客舟。来随风浩荡，去逐雨淹留。生计梁边燕，归心海上鸥。多惭故人句，欹卧一长讴。
废苑繁华未可寻，孤城西北路嵚崟。檐边月过峰峦顶，柱下云回草树阴。宾客日随千骑乐，管弦风入万家深。知公白玉堂中梦，未负当时壮观心。
岁暮远为客，一身归计深。尘沙日翳翳，雨雪夜阴阴。喜色开南信，悲怀动北琴。感时须寂寞，何独少陵心。
尘土纷纷起处微，祗随风力乱嘘吹。髙张白雾横宫阙，低引轻云暗路岐。客坐昏蒙归耳目，人行斑白上须眉。谁知霶霈天飞雨，洗涤轻浮会有时。
溪上清涟树老苍，行穿溪树踏青阳。溪深树密无人处，祗有幽花度水香。
马蹄行尽九州闲，无处欢娱得破颜。只有此中宜旷望，谁令天作海门山。
朝云飞飞来无穷，暮云漠漠昏相蒙。闲来既自不成雨，拂去安用遮长空。拟鞭屏翳问白日，更谪星伯诛长风。尽令万物被光景，夜看北斗朝天中。
病来万事懒自宜，髙城有楼闲登跻。来期清风脱日热，坐厌远日看天低。闲郊草树漫蒙昧，落日燕雀争依栖。临风一叹人不会，直气飞去添虹霓。
久阴忽晴已可赏，况复夜气驱蚊藏。清风逆回六月热，急雨借得三秋凉。非惟归云人目快，更有白月天心当。从来万古有未尽，待子一夕心胸张。
十年来往常依依，此日复去来何时。青山有意退弗忍，白髪不逢归未迟。乾坤不尽万里望，草木无限西风悲。尘缨欲濯恶独洁，沧浪流去清无涯。
春空漠漠多愁容，春意冉冉随归鸿。寒云飞髙不肯雨，白日翳暗何时风。闲花野草各意态，浓烟弱柳相昏蒙。北窗厌睡不知夜，起见海月如秋空。
刳木以为舟，盖取诸涣象。有能为其模，黄金役良匠。虚中无樯楫，所载惟佳酿。绣段围华堂，妖姬发清唱。坐乘欢来时，落日翻红浪。试问醉乡游，何如江海上。
吾学老无长，吾日亦自爱。念当相舍去，反复互嗟慨。谋道苟能同，千里如坐会。又何重子行，吾意自有在。
沧江无纤鳞，太岳无低岑。凤凰遗其卵，意欲留清音。昂昂卧虎儿，已有吞牛心。吴山山虽高，满路红棘林。不如早西来，草堂松竹深。
长江万顷明如镜，江面无风江水静。白日当空照江底，蛟穴龙居难隐映。乱山影落碧波寒，渔翁醉卧愁不醒。迟暮东南见海门，海门目断烟云暝。几度狂涛日月低，舟师鼓枻歌相庆。长江虽长缯网多，纤鳞何处逃生命。
我爱练湖春柳好，四十里围青玉城。平流中澄绿镜匣，远山旁卧翠虎横。黄林主人乐此地，瞰压湖面开以亭。常将醉目望野色，数曲老画谁家屏。山禽水鸟尽相识，飞入栏壁驯不惊。有时落照到波上，一眼万叠金鳞明。伊余与世既龃龊，奈此有地来归耕。回头把眼看市道，愁向尘埃著脚行。
逆口不唱当时歌，当时笑声与曲和。忍目不视当时字，当时字写当时意。当时意断字空存，纵有前歌不忍闻。楼凭西北栏干暖，病眼看天泪瘴昏。望望行云迷笑电，晓梦依稀有时见。双眉聚绿眼揉红，犹似临归别时面。秋夜迟迟夜灯短，翠被孤眠不成暖。旧时笑月不长圆，如今愁看月空满。武陵几欲寻归路，桃花迷人不知步。霜余芳草不成青，暮鸿飞入斜阳去。
江上城隍古镜中，城边山色翠屏风。鱼虾接海随时足，稻米连湖逐岁丰。泰伯人民堪教育，春申沟港可疏通。朱轮天使从君欲，异日能忘笑语同。
豁豁虚堂巧架成，地平相与远山平。横岩积翠檐边出，度陇浮苍瓦上生。春入壶觞分蜀井，风回谈笑落芜城。谢公已去人怀想，向此还留召伯名。
尘沙欺客日冥冥，喜对贤豪耳目清。烂熳共夸文字饮，欢娱谁忆管弦声。风牵翠幕灯相照，月挂朱帘酒屡倾。后夜想当繁剧处，梦魂还绕北池行。
羁旅迫岁晚，班毛混满簪。游无輠下马，坐乏囊中金。尘涨风声浊，天昏雪气深。幸闻清论数，竟日解悲吟。
厩牧三年厌苦频，况令持斧似行春。民氓堕窳怀宽政，吏士因循倚近亲。被水田畴思贷种，经冬鳏寡待周贫。想今愈有江湖兴，亦欲同君一钓纶。
皖上相逢昔少留，登楼隐几听鸣鸠。山峰行处今何在，溪水流乘此有不。就食四方甘不系，为生一世信长浮。共知局促京沙里，回首当时始觉差。
忆昨灊楼幸久留，乾坤谈罢论雎鸠。它时已恨相从少，此日能忘共学不。南去溪山随梦断，北来身世若云浮。行藏愿与君同道，祇恐蹉跎我独羞。
池上溶溶浮暖日，野鹅无数自相于。谋生迹与风波密，择地心将网弋疏。毛羽鲜明疑振鹭，声鸣和好似关雎。应怜豢养轻身者，只直羲之数纸书。
无求子乐我何悲，且与儿曹并日饥。子道合人终不苟，有求虽欲可从谁。
无见顶露云攒急，劫外灵枝不带春。那边不坐空王殿，争肯耘田向日轮。
白云藏王凤，红日照无寥。隐隐星攒处，无私镇九霄。
大鹏无伴遇天池，师子将儿绝后随。昆仑触犯归行路，一吼吞云万像驰。
骊龙海卧瑞云高，四望归宗万派潮。木人来问西宫事，回惠东园一颗桃。
行尽千山路转高，肯归方忆旧云房。贪寻古调单于曲，暨蹉胡家一韵长。
泛舟驾崄三十春，击处竿头活死人。夹岭桂分千古韵，朗江山翠万重新。
兴亡云去舆云来，渠无国上绝尘埃。须弥顶上无根草，不受春风花自开。
三更月落两山明，古道程遥苔满生。金镇摇时无手犯，碧波心月兔常行。
古源无水月何生，满岸西流一派分。葱岭罢询熊耳梦，雪庭休话少林春。
亲言言处几人知，今古无俦类莫齐。玉马雪行归半夜，羚羊挂角月沉西。
古殿岩开月锁松，霜凝雪露韵无穷。星前人卧千峰室，佛祖无因识得渠。
荆山美玉卞人寻，至宝无瑕绝见因。铁牛带子踏沧海，撞月石龟长羽鳞。
白云不到中峰顶，满目烟萝景象殊。一句曲寒千古调，万重青碧月来初。
国令严严拟者危，毫厘才动铁轮随。心萌口应三千里，齿露言来苦怨谁。
石龟语话是谁闻，无耳髑髅夜听深。天晓便藏无影树，太阳虽照不能寻。
山前桃发故园春，花绽红枝省此身。证据谢君傍著力，笑颜虽展意生瞋。烟锁绿杨莺啭缓，雨侵石笋倚空邻。金乌放去无消息，木马嘶声过汉秦。
古塔涌圣迷，云笼龙凤失。香风半夜沉，实殿无知识。
父母旷来别，得奉当竭力。木人半夜言，莫使外人识。
苔殿重重紫气深，星分辰位正乾坤。金轮不御阎浮境，岂并诸侯宝印尊。
金刚际下古髑髅，几被人踏血溅空。明月任从君自掬，寒松那弃白云封。
见僧便问曾到否，有言曾到不曾来。留坐吃茶珍重去，青烟暗换绿纹苔。
一家有事百家忙，春暖才回草自长。东岭月分西涧水，菊残犹自候重阳。
临险推人事要知，求财先自露针锥。钓鱼尽说谙风势，及至风来波路迷。潦倒赵州虽好手，钟鸣斋后赴来迟。要知大像嘉州路，铁牛镇断陕关西。
突屼嵯峨万仞横，四边无路不通行。自古两轮光不到，夜深王老人西岑。
古岩苔闭冷侵扉，飞者惊危走者迷。夜深寒热汀洲火，失晓渔家辄自疑。
无伴石人衣入山，云笼红顶绿衣寒。喝开劫兆三峰顶，捧出金栏对日看。
养子方知在仁慈，亲言无味外人疑。欲穷沧浪深深处，听取渔家辄莫迷。
家破人亡何所依，无心无绪话求归。十年忘尽来时路，暂忆些儿总不知。
月皎青松鹤梦长，碧云丹桂挂羚羊。严高碧仞千峰雪，石笋生条半夜霜。
月隐青山瑞气高，梧藏丹凤觑无寥。无端石马潭中过，惊起泥龙之海潮。
苔殿烟收紫气旋，拱班宸幄退尧年。凤楼不宿桃源客，岂并金光瞩汉天。
古岩月色锁重云，枯木迎芳晓带春。昨夜星河转南斗，金鸟随凤过天轮。
天地为炉万物焦，石人驾浪渡云霄。风生半夜霜残重，月落水寒碧鬓凋。
碧岫峰头借问人，指山穷处未安身。虽然免得重阳令，争似灵苗不犯春。
寻常爱客恨无来，及至人来懒话陪。空卧早知眠不当，虚劳红焰落寒灰。
等闲垂借问端由，不负平生尽吐酬。竭力为人须是彻，方知茶味解人愁。
春到石人视远山，莺啼花木碧波闲。须知云外岩松瑞，千古迎风任岁寒。
无价明珠暗处悬，夜深将把木人穿。谁知却被泥牛见，吞入红霞碧浪渊。
送客随家丰俭施，尽情为饯免生疑。却蒙惠重过相赠，歛手遥别向暮归。
梁国令他魏国愁，渡江投水暗随流。虽然寸土居无动，争奈双林树半秋。
日暮阴云郊野深，重阳到后菊花新。不因西峤残冰尽，争得东山一带春。
祖佛超谈问作家，困来宜吃建溪茶。重阳日近开金菊，深水鱼行暗动沙。
亲伸端的向君言，莫比流沙少室传。昨夜雁回双岭后，谢家人立月明前。
九年少室自虚淹，争似当头一句传。板齿生毛犹可事，石人踏破谢家舡。
松生岩畔鹤停稳，凤出丹山鸾并群。面壁尚亏庵外事，净名何苦太言论。
坦然曾问老师安，争似韶阳一句传。日里华山仙掌露，夜深猿叫月当轩。
相逢借问众僧糜，莫比庵围香饭施。紫气夜随丹凤转，金龙晓缠月中枝。
同别祖意问端由，便将元价与他酬。丝纶夜静人垂钓，晓得金乌带月收。
水出昆仑浪接天，天高地下秀林峦。禅床略下云山断，凡圣无踪海岳寒。
知道还他潦倒翁，亲言相指自匆匆。关山路远重须去，一迳长途君任通。
一句称提万象分，摩竭空自掩重门。当初衲子微开眼，插筯炉边当火焚。
问路穷途拟进程，绿杨莺语送行人。牌标五里向君说，莫道当年不指陈。
云暗西岩东岭明，汀洲南面起笛声。天光睡重和衣润，莺啭高枝柳带春。
禁殿重闱视听危，侧思偏立绛纶垂。汉乡云断汀洲迥，岭暮猿啼孤月随。
三身说法问端由，弹指轻轻海岳收。金锁塔开红日像，夜深人笑碧峰头。
重峰层仞插寒空，塔锁深云势莫穷。千古松声来有韵，万年溪水去无踪。
雪峤层层翠锁深，风生寒岫结重云。夜来丹凤冲霄汉，听晓樵人逐雁群。
禁幄重闱苔藓深，金铃不动侍无人。谁携班杖来相问，报说东园麦拢青。
亲切曾伸问老翁，东山歌唱北山吟。弄潮须是江吴客，别语还他汉地人。
未语难明迷悟情，发言方表赤心人。只知进步求名玉，争信灵苗不受春。
水出昆仑山起云，钓人樵父昧来因。只知洪浪岩峦阔，不肯抛丝弃斧声。
江山历尽几施功，方得逢人话昔同。春到洞庭无壁岸，鸟啼西岭月生东。
等闲不语未逢人，语便伤直似太亲。不顾火中鸾凤息，惊他石虎暗生嗔。
剑藏匣冷逼人寒，拟问栖迟过岭南。更欲进前求退后，悲风千古遶溪潭。
六耳同谋事可成，直言方表赤心人。室中灯焰谁来拨，白发童儿两鬓新。
贵异天然应有时，六宫春苑少相随。星攒半夜天轮迥，烛晓东闱帘静垂。
驰书才去返匆匆，一足垂酬继后踪。坐久成劳谁委悉，红炉点雪自相通。
日出升空高下周，昆仑源派入川流。春山云逗风无尽，雁去回南天地秋。
毕钵岩花晓带春，香风时结鹫峰层。须知玉像缾中塔，别有辉天鉴地灯。
白云时映旧山青，竹锁薄烟露几茎。虚室夜寒秋月迥，雁回遥听可三更。
布毛拈起费人言，争似禾山一句传。打鼓一声喧宇宙，冰寒千丈忽生莲。
空劫前时旷路闲，声前无句信入难。欲穷沧浪白云曲，且看石人露半颜。
一曲两曲深夜弹，松风和雨遇前山。可怜卞玉离荆岫，谁是知音却取还。
宽廓言时不犯舌，清风高韵碧云斜。石人贪话西峰事，不觉东岩起雾遮。
路穷岸仞问山翁，别指岩西岭近东。拟进雾垂岚色重，回头顶见太阳红。
巍巍峭迥出云霄，顶锁水寒势外遥。坐观四望烟笼处，一带青山万水潮。
煎茶未了人来问，拈起茶匙呈似他。当初若遇收燕手，性命难存争奈何。
问法穷因归何处，黄河透过碧波澜。须知云外千峰上，别有灵松带露寒。
满钵盛来一物无，岂同香积变珍苏。日月并轮长不照，木人舞袖向红炉。
金轮微动吼乾坤，稍逆金躯草卧身。更欲发言来拟问，悲风吹尽四绝邻。
离城别阁暗愁时，月落星分信马蹄。风扫晓霜林木迥，夜深汀岸火生微。
展手之时万仞摧，枯河无水月无来。若疑别问庞居士，石女黄梅谁共陪。
野火烧时越转新，至今烟焰雨难霖。旱地红莲遮日月，无根树长翠成阴。
国师唤侍者，重言不当吃。他耳又不聋，自又无处雪。
蓦路相逢借问由，寸心莫便与他酬。虽然重担教人待，终是惭颜暗地羞。
三年一闰大家知，也有颟顸不记时。昨夜雁迥沙塞冷，严风吹绽月中枝。
南岳峰高北岳低，行人泣泪两迟疑。火星昨夜移牛斗，照见西瞿人不知。
深宫禁殿隔重闱，帘静簷楹紫气垂。苔地不通朝请近，家人指路莫迟疑。
沩山问处少知音，插地酬时佛祖沉。踏倒玄沙傍不肯，免教苍翠带春深。
巇崄行时问路难，有人相指北村南。长安无限人来往，几个无铃遇得关。
灵龟未兆无凶吉，变动临时在卜人。路头问破谁人委，王老东村努目嗔。
宗庙蒸尝礼，朝廷觐见仪。无穷天下事，不过似农时。
细玩文王卦，如何法地方。田从一井起，乡遂及要荒。
观身不见背，动体悉由心。向阳负阴处，离坎细推寻。
次谦终以巽，九卦至三陈。圣人有忧患，何况是凡人。
元亨犹利正，始可用纯干。未了一贞字，何由保性天。
亨到离时见，贞从坎处来。归根培养熟，方解鼓风雷。
背于身不见，亦不见庭人。物我俱无与，方知止处真。
乾坤始开辟，六坎首经纶。士不知忧患，焉能免世氛。
始屯终未济，世故信多艰。维坎刚中吉，周旋险难间。
彖辞六十四，三十四言贞。干事匪正固，难求心外亨。
亨嘉谁不愿，贞固士之常。干体充刚健，坤爻认直方。
祖考精神散，子孙能聚之。淫祠祭非鬼，萃涣义何居。
卦之凶者五，否剥未济三。如姤与归妹，深防女败男。
易经之下卷，何以始恒咸。贞女家人利，如诗有二南。
二五时难遇，沈沦下位多。干潜与坤履，退谨养天和。
学者欲学易，当观羑里时。如何是敬字，恐惧畏忧危。
卦下观一彖，卦中求六爻。今人仅知此，著眼未为高。
太极元无极，先天异后天。今人不识此，读易岂其然。
谓今三画卦，不自偶奇生。便指三为八，徒劳口舌争。
乾坤用九六，义例析为三。朱子申欧说，开编请细探。
阳爻极六位，进退贵因时。德则何忧亢，神而不可知。
六阴升已极，坤下战乎干。建亥阳生处，居然复卦前。
用九不为首，阳画位屯初。百八十五变，刚爻可舍诸。
十年女乃字，守节以胜情。凡诸卦用六，观兹利永贞。
屯初康险难，蒙上觉昏童。开辟乾坤后，君师大有功。
德盛时逢险，干刚坎在前。谚云姑少待，乐饮岂徒然。
讼吉观西伯，师中验太公。得人师不战，反己讼无终。
小畜过无坎，胡为以雨云。互观藏兑泽，止水亦兴云。
履若蹈虎尾，五刚亨厥躬。干三独柔变，是以咥人凶。
盛夏靡草死，岁寒松柏贞。泰须防陂复，否有大人亨。
大有同人盛，离柔寓戒辞。无威斯近弱，不广即为私。
谦卑六位得，豫乐四爻非。庄敬与安肆，冥冥祸福几。
泰变即为蛊，否变仅为随。元祐绍圣事，至今心骨悲。
俯下知临吉，其如仰观何。相孚不待荐，一盥已为多。
离明用狱四，噬嗑贲旅丰。中孚夹离卦，两画玩虚中。
剥三与复四，皆处五阴中。自拔弃其类，吾推道是从。
仁道成已极，体元干长人。独休不远复，当且学回仁。
午月至子复，书云七日来。六日七分说，观天何隘哉。
无妄均所与，大畜患不多。性岂无知者，心如未尽何。
艮上戒舌驷，震初羞指鼋。细观颐内外，口是祸之门。
大过本末弱，厄运逢瞒奴。文举有死耳，渊明其归乎。
习坎德天险，重离文日新。明内始照外，亨心方发身。
夜暗勿遽戚，昼光无疾行。自昭惟进德，用晦岂伤明。
一女卦反对，不同而后同。始知天下事，苟合最为凶。
在险惟反己，出险即及人。让夷急病者，蹇解二忠臣。
损其不善者，惟善则益之。自然获天祐，可受十朋龟。
五王复唐祚，不杀武三思。苋陆察爻义，惜哉张柬之。
六籍火未熄，龙兴芒砀云。呼韩朝渭上，已纳王政君。
原筮而后比，无疑方可升。不食匪井患，有言奚困亨。
震动对艮止，革故继鼎新。饮啐随时义，天机信屈伸。
屡厄未济旅，难逢既济丰。巽谦能自降，蹇困讵为穷。
易乃一量秤，铢铢分重轻。百千亿万事，义理是权衡。
全卦定凶吉，逐爻殊否臧。顷刻有变易，纵横无典常。
凶人凶其吉，吉人吉其凶。曳轮能自信，揲策勿求通。
识本色人须本色，臭味论心不论迹。青莲居士浣花老，画像有人能画得。非陈无己黄鲁直，看画题诗难落笔。醉翁万代文章伯，中年偶堕滁阳谪。琅琊山亭酿泉酒，翁心不醉醉宾客。庆历朝廷天清明，谁张党论摇升平。禽鸣不知人之乐，党论无乃犹禽鸣。一时人乐从太守，交错觥筹送杯酒。乐其所乐翁来思，宾客欢哗终不知。既是宾客尚不知，画工焉得而画之。彼弈者弈射者射，摇毫臆度丹青解。醉翁醉态尚难摹，翁心乐处如何画。皆山一曲吾能歌，童而习之今鬓皤。翰墨世无苏老坡，奈此图中风景何。
生长勋门富贵中，粃糠将相以诗雄。端能活法参诚叟，更觉豪才类放翁。举似今人谁肯信，元来妙处不全工。镂金组绣同时客，合向南湖立下风。
昔遇孙真人，授我服气诀。幼读先子书，亦尝窥秘说。受持苦不坚，两鬓忽已雪。谓当屏孥累，兼复断荤血。千息咽子夜，颜色日腴悦。奈何堕醉梦，百病暗蟠结。幽抱谁实知，俗流每见亵。城市不可居，去去之岩穴。
君宅蒲荷岸，吾庐槿菊篱。相望能几步，不见动逾时。老更甘清苦，闲应笑拙痴。门迎到花底，衔袖有新诗。
闻筑船亭就，能来共看花。鲞枯庖海物，豆乳买邻家。稍可从容饮，犹当委曲赊。归途有底急，不肯后昏鸦。
追怀往者数贤侯，得得经营续续修。依旧夜栏低北斗，几番春絮委东流。同游尽道山能好，半醉谁知我独愁。乃后吾徒身亦死，题诗更有昔人不。
衲朝裌暮午衫单，始觉春归不再寒。些子幽花三两亩，霎时啼鸟百千般。世情落落全相背，诗律平平略放宽。连日饮徒偶焉往，自炊香薤五盘餐。
春来何啻酒千瓶，百日醺醺一日醒。朱笔点诗垂欲困，黄鹂啼树急须听。沾沙不湿收微雨，倚柱无言立小亭。芒屦犒僮人一緉，为耘恶草莫教青。
尚欠佳篇与送春，祇缘醉卧动经旬。偶无载酒相过客，始是吟诗自在人。喜见笋芽穿瓦石，都忘雨点渍衣巾。园林全頼东风力，莫道南风便有神。
爱栽竹树爱栽花，新筑船轩傍石斜。古庙炷香知某客，半山摇扇望吾家。闲看红袖穿林去，可著冰纨作画夸。说似渠侬应未信，诗翁烦恼政如麻。
葺圃疏畦日荷锄，六旬老叟尚何图。卧床迫夏犹毡褥，宴几经春只药炉。群窃花枝相侮易，合携竹杖与驱除。千金万卷皆捐弃，更有心情计较渠。
忽复荒山唤子规，来归已是腊残时。人穷怕老吾何愧，夏浅胜春古有诗。草靸纻衫并竹扇，石榴罂粟又戎葵。猫生三子将逾月，卧看跳嬉亦一奇。
灯暗窗明暖又寒，破鞋不待藓痕干。惜花爱笋人谁解，冒雨行来百匝看。
枝枝红药蕊头偏，应是难禁宿雨湔。好物不扶扶恶物，已耘死草更昂然。
密树阴阴小石台，雨余更绿几痕苔。蜗牛上到葵花顶，日出如何下得来。
浓绿园林晓雨新，鶑啼近树不疑人。千枝罂粟红如锦，谁谓侬家已送春。
懒照青铜雨垫巾，试将欹正问傍人。含羞小婢无言去，应笑髭须总似银。
栽培逾一纪，补苴又三年。树倚根株在，花凭种子传。斡移随变幻，颠倒恣颇偏。纵不经兵革，谁能保十全。
窗曙书灯暗，闲居免报衙。争鸣百舌鸟，各占一枝花。寝内儿犹睡，厨中物未赊。露寒衫袖湿，倚遍石栏斜。
古郡峰峦拥，吾家望最奇。水疑无去处，树少不阴时。岘首名犹在，西州意自悲。典刑与风景，宁复后人知。
人云回也乐，愚亦定何如。瘠产今无几，荒园尚有余。离骚香草木，尔雅古虫鱼。名数谁能记，年来懒著书。
浪说千军战，空登二纪名。乾坤恩甚大，毫髪事无成。长日柴门掩，闲人俗眼轻。窃花无力护，笑道近专城。
长歌归去来，无乃已迟哉。遇事佯如聩，从人唤作呆。胡僧需酒肉，戍卒借亭台。岂不二千石，闲居自可咍。
孰识维摩病，犹疑子夏肥。少曾逢顺境，动辄履危机。奕局雨斜湿，吟牋风急飞。夜寒逢恶客，酒尽未云归。
行行观我圃，物理析秋毫。日夜新花发，春秋老树高。力耕何所获，瓮灌未为劳。天地一樽酒，螟蛉视尔曹。
晒茧未缲丝，晴天麦最宜。树阴常独立，禽语不吾疑。苦笋烹胜肉，新茶嗅醒脾。薰风吹此句，突过一春诗。
寒燠分时序，生成续化工。窃迟登麦日，肯怨落花风。春气何曾绝，天机岂易穷。谁云老圃淡，早著石榴红。
从容谈笑猎文场，焉用椎锋更挽强。政使成功能裂土，未如闻道许登堂。勇捐将印机心息，深隠书帷古味长。我亦暮年懒干禄，肯来同醉简编香。
闻风足使鄙夫宽，家世言诗自杏坛。万卷古书侔藏室，十年深谷隠王官。大材益厚楩楠植，至宝终垂琬琰刊。愧我老衰已无力，青云中道铩飞翰。
归来数亩小园宽，风有轩櫺月有坛。总为才疏能忤俗，兼缘兴尽合休官。空山老死知无补，往代兴亡稍欲刊。洛下寄书藉黄犬，莼鲈终恐愧张翰。
莫想银丝脍，冰盘一醉吞。好为玉带佩，朝谒九重门。
歙三万户多，黟户减半少。君才宜大用，何乃易而小。易邑不易心，千江一月皎。歙民时有谣，夺堇茹我蓼。黟产足筒布，粗绤自缠绕。黟之酒良佳，樽中无清醥。归来卧城东，赁阁临木杪。唯有一卷梅，古色暗锦褾。高官跃大马，鼓吹日扰扰。廉吏无人知，酸吟夜连晓。
吏方居官时，美誉无不有。及乎恶声出，乃在解官后。有势易为好，无势易为丑。万事要诸终，公论翻覆手。请看楚大夫，得代数年久。两邑父老言，至今不改口。予决未始私，餽献无所受。不为病留此，热官已唾取。鼎贵何足云，人当论贤否。黟歙君桐乡，此亦足不朽。
天王理万国，势必委诸吏。制字从一史，执法不可二。奈何雍也面，胸臆伏私意。两讼一求捷，两役一求避。含糊卒未决，徐徐较餽遗。酒果若羔雁，书画及弊器。到官一物无，去官百需备。此县与彼县，大率不相异。独有楚县尹，不肯作此事。无钱买归舟，仆马亦顦顇。
儒者书隠公，昔持浙西节。按一青溪令，闻者胆为裂。先声到江东，庶亦有旌别。似闻复留中，骎骎管喉舌。君可持我诗，叩门细自列。贪吏剧百巧，廉吏抱一拙。拙廉名弗彰，巧贪位深窃。何啻万蚊虻，日咂生民血。我老死已近，分甘粮欲绝。此公能荐君，长鬣幸未雪。
万有非真偶有之，倏无合悟本无时。伯夷季札轻千乘，肯著春风护柳枝。
野眺荒山外，诗愁细雨中。肯令一字俗，已拚百年穷。病体皮肤皱，寒庖糗饵空。戎葵独何事，故作向人红。
病骨真如削，耕畴已尽捐。终随万形弊，何用百忧煎。常肯事如意，恐无诗可传。屈伸判成败，吾亦听之天。
苦吟成癖习，多难迫衰年。生理终无頼，诗名似许专。刚肠百炼劲，老笔万钧悬。得失元相半，乾坤本不偏。
几年于此矣，愁鬓雪垂垂。已悟身为幻，犹能梦作诗。百骸谁不朽，一念未全衰。用尽平生力，唯吾影自知。
志大终痴拙，年衰合老成。口无谈世事，身不要时名。偶后诸人死，犹余几日程。灰心良已是，拊髀未须惊。
妙年曾到凤凰池，五马能临六枳篱。量浅最难胜满酒，著低何敢抗高棋。森严法度蚕头字，瘦硬丰标鹤膝诗。自笑书痴了无得，文章太守是吾师。
政是黄梅欲近时，山城云滃雨垂垂。断桥没碓惊新涨，湿藁泥蔬续晚炊。乞米已惭颜氏帖，卖书还笑杜陵诗。广文绝少充枵甑，更肯芸签借一鸱。
市有印书叟，日印可千纸。间得工墨钱，苟足赡妻子。近欲役其人，告者谓已死。醉歌夜彻晓，熟卧呼不起。人鬼顷刻分，火葬骨骸毁。岂不谓达生，谁独能免此。
湍溪涨梅潦，一夕十丈强。愚哉浴马僮，视之如寻常。高岸一失足，马尚能腾骧。僮尸不可得，漂流落何乡。握辔徒自谨，堕穽已足伤。人间平坦途，中亦有海洋。
偶闻一人死，恻怛吁以惊。千人万人死，能不怆厥情。长平几性命，锐头付一坑。亡者抱永痛，胜喜功名成。功名岂不成，机心何时平。人心苟若此，谁谓天好生。
多病情怀懒，新晴草木光。倦骸扶老瘦，幽径息阴凉。家瘠盘餐俭，村荒籴价昂。岂无可忧者，得句暂能忘。
齿髪侵寻落，风霜取次秋。口须湔乳臭，川合向东流。沈宋中尝悔，江湖晚更羞。此声专老杜，犹俟到夔州。
近市招医士，空庖督爨奴。膻荤犹可绝，药饵岂容无。既欲营猫饭，仍当续马刍。晨兴百需缺，独喜见吾雏。
蚊蚤宵为梗，葵榴晓可观。偶无酲待解，自觉寝难安。深癖穿蒙密，幽阴度屈盘。忽惊一点露，滴人髪间寒。
瞻紫阳山日仰高，此翁暮景亦云劳。一爻变卦逢初遯，万古哀心寄续骚。倬彼大贤犹蠖屈，矧予小技仅蝉号。竹林书在吾能读，不厌千周更百遭。
泮宫分席佐邦侯，免使诗人讽不求。九转定应能点铁，一泓何可着吞舟。稍知今是山林晚，独奈吾衰岁月流。径欲为君赋招隠，朝簪窃恐未容抽。
江湖流辈互相高，刻楮抟沙漫自劳。孰肯剖肠湔垢滓，始能落笔近风骚。通疏障碍河东注，剔抉幽微鬼夜号。汉魏以来数人耳，曲须和寡始为遭。
射至于侯又中侯，盍求诸己勿人求。欲升海底珊瑚树，不藉沙边舴艋舟。急要瑳磨删俚语，可容藻鉴徇常流。端能过我论兹事，一听盆缫轧轧抽。
恭惟天地心，物物息相禅。诗人卜丰年，生意寓雪霰。彼但言其消，譬梦幻泡电。痴悯狙公赋，忿斥蜗国战。焉知往圣作，视世岂邮传。向明赞化育，司牧必南面。寸丹对上穹，退以学自练。至其出为物，遇暍忍不扇。吾目故未瞽，此道若有见。自养非所养，焉敢事荒燕。
采芑采于田，采芹采于水。岂弟君子心，作人岂异此。神农昔尝药，志在起人死。百圣一乐育，亦如尝药然。医国得一士，亿万性命悬。诡诞王母桃，幻虚太华莲。孰为返魂草，足扶天地颠。嗟嗟燕昭王，海上求神仙。不务长尔国，徒欲长尔年。
何人不骸骨，龙蚁共一朽。圣贤独不死，天若顾之厚。太昊初画卦，迄周兴井柳。经制斯大备，中坠頼鲁叟。立言栋纲常，万古绝夷丑。荀扬犹微疵，晚出揭韩斗。力御异端侮，圣门俨先后。末学能臻兹，身泯誉常有。
晋季有诗人，忽如古伯夷。其人果为谁，请读渊明诗。同时颜谢流，望风悉披靡。东阡西陌间，黍稷何薿薿。烹葵酌浊醪，世味无复美。百万呼卢公，枉为寄奴死。漫仕心未安，托辞避邮史。自挽何谓亡，宇宙与终始。眷言尘缨客，试问沧浪水。
夏葵时丹卉，秋菊培金蕤。曷不蓻菽粟，犹足疗调饥。曰予心不然，求饱何党之。倾日与傲霜，志定节不移。怀古睇此物，聊足慰我思。不见恩泽侯，崇侈事台池。失势一蹉跌，书堂荆棘滋。岂复有绯紫，走趋列宾墀。小圃异金谷，应无坠楼悲。
占易用九六，初爻变乾坤。时当退且慎，复命归厥根。浑天日夜转，中星异旦昏。北辰俨不动，帝居华盖尊。于人是为心，君子严操存。肯受外物汩，澡扰摇精魂。皇泽苏旱暵，时雨翻天盆。敢不效微力，先后风雷奔。
九关守虎豹，崇墉方言言。馁也自其分，秉耒耕荒原。江左瑜盖辈，岂必贤虞翻。汤网无厄羽，文治无困麟。一物有疾痛，圣王视犹身。如何杏坛上，鸣鼓攻门人。材有善不善，大匠严选抡。所以获麟笔，有秋斯有春。
鱼龙古仙翁，诸人頼私淑。五教绍虞敷，六艺极周郁。邦侯绝相知，异君大雅姿。胡欲撤臯比，不愿为人师。老我羽已铩，栖此鹪鹩枝。君当上青云，阿阁巢长离。
亿劫日月曜，万古河江流。惟有人寿短，况不皆白头。石火仅微吐，草露已遽收。下士惑齐物，祖述逍遥游。说梦悔蚁国，悟空惊蜃楼。实践我异是，钻仰师尼丘。志学至从心，绝笔于春秋。相鲁故匪泰，厄陈初何忧。比彭十不一，聘辙半九州。中道叹不行，尝欲乘桴浮。颜子夭穷巷，季路戕凶矛。是亦各有命，岂伊圣门羞。人生苟闻道，寒饥胜王侯。修身以俟死，言行无悔尤。寄语夜读子，继晷崇膏油。
力学衰犹进，治生晚不雠。操心元自定，忤俗果何由。涂抹余千纸，浮沉等一沤。忍穷兼耐辱，失笑未包羞。
道岂与身穷，相逢两秃翁。高怀真悃悃，薄艺愧空空。同谷吟山雪，愚溪感候虫。斯人何可作，尚获见余风。
举世无高见，斯文有正音。稍工仍要拙，宁古不为今。末俗难容喙，空言苦用心。未妨全瘦劲，却恐太幽深。
胥谓真英妙，元来极老成。诗书裁簿领，忠厚胜聪明。熟料乾坤事，难穷九万程。吾衰今已矣，公等付苍生。
岂不亦分符，圭田廨宅无。一楼栖僦寓，百费仰家租。琴韵消长日，诗盟许老夫。用心自尘外，未觉与同途。
四宝堂空后，归舟有底珍。唯将好山色，可语故乡人。他日公能忆，吾邦俗尚淳。信难臧否遽，早觉是非真。
起伏难前定，行藏喜自由。足堪娱寿母，幸不乏先畴。酒具饶鱼蟹，郊居少应酬。两无惭事育，何用到壶头。
痰锁封喉管，疮钉突齿龈。猥勤无算爵，肯顾不赀身。未即容殂谢，徒令受楚辛。果能深避地，何敢妄尤人。
崛强轮囷谓绝奇，刮摩剔抉更多疑。彭门峻步勤除道，栗里高风晚得师。乃后容赊十年死，定应全废一生诗。根柯直待如铜石，始是参天溜雨时。
病已捐蒲酒，寒犹拥絮衣。形骸元自劣，气候每相违。人死朝朝有，吾衰事事非。尪羸存喘息，聊复信天机。
药滓弃盛钵，药贴堆满案。药价殊不廉，药效一何缓。身昔未病时，饮啖百无惮。一病半月余，食味等土炭。昼睡反多夜，夕呻每彻旦。席硬骨加痛，衾垢肤转汗。三更渴吻急，强起揭书幔。灯晕大如盆，故作红碧烂。年今五十九，溘死讵足叹。先君抱幽愤，较兹减三算。杜梅两诗老，声价百代冠。享寿仅及此，官职亦云漫。又如同学生，何止夭阏半。中道或无成，万事春凌泮。老我幸已多，苟脱兵火难。剥肤极朘削，糊口就退愞。造物屡见赦，得失互惊惋。未容遽朽腐，更遣足忧患。假如即不起，游魂去常干。殓具无可陈，襄事孰与赞。二儿寓邻州，两月消息断。何时捐别业，理舟抵归岸。人生良艰哉，受此世缘绊。抢榆及抟风，各各凭羽翰。至灵可不如，外攻乏中捍。自非有仙骨，宁免寒暑锻。彭殇终同途，颜跖匪殊贯。形凝靡不销，气聚会有散。达者悟斯理，卢胡一笑粲。排闷写心谣，治命实非乱。
烦君遣信问何如，霖雨无人叩陋居。孰信着绵当夏半，自惊伏枕已旬余。百年未办书传后，一壑犹欣服返初。处约得衰更多病，从今誓与酒杯疏。
无限溪山画不如，特寻花竹到贫居。相迎具茗凉堂上，独肯冲泥苦雨余。伐病政思翻素问，论诗徒觉过黄初。脱然百脉俱苏醒，药饵登时已可疏。
昆冈玉火脱焚如，万事灰心此定居。今古真成一梦耳，行藏略算十年余。曾微实誉歌来暮，岂可虚言赋遂初。邂逅乘车还戴笠，未妨多病故人疏。
举世纷如自泊如，荒园僻巷闭门居。总干和鼎非吾事，啖茹燃萁不愿余。林下一声蝉噪处，山间十日雨晴初。空阶剩放苔痕长，始信先生屐齿疏。
毒手遭风伯，危机伏醉乡。不成摩诘病，未悔次公狂。饮器质钱尽，酤垆添价昂。酒徒容改事，瓦碗茗芽香。
老笔文无害，升堂指顾间。才高心每恕，事遽色常闲。棋局消长昼，诗囊括好山。去时似来日，添得令名还。
婉画循中道，廉名集美誉。直知能解事，元为饱看书。用法何庸尽，颁条本自疏。酂侯端许继，不问吐茵车。
昔在东原北，高唐一再行。金书儒庙壮，画壁驿亭清。仕宦中年达，亲知远道迎。江南何处好，细话紫阳城。
树与山同黑，声喧瓦欲飞。雷行无蚓喙，电起更萤辉。小市收灯早，荒城击柝稀。平生听雨意，终恐壮心违。
道妙无生有，神凝气孕形。为谁膏草木，何物起雷霆。本质端能受，元功岂独灵。老夫已枯槁，衰白肯新青。
下潦多成疾，荒墟或告饥。夏寒几阅月，昼晦动逾时。坠果全无味，新禾间欲萎。可能留少许，庚伏洒炎曦。
鬰蒸终不解，白昼忽昏迷。树暗全如暮，禽惊误欲栖。银丝斜翠壁，雪练堕青梯。壮观何须数，茫茫后土泥。
今岁黄梅雨，龙公剩作威。雷抨山欲碎，风掣树如飞。患湿憎泥屦，闻腥呕垢衣。饥猫避谁屋，竟夜不能归。
城撼涛声上，山埋雾气中。郊原成泽国，舟楫羡鱼翁。浙右田应没，巴西雪更融。斯民恐鱼鼈，孰为诉苍穹。
苦雨何其久，山乡化水乡。月余沈碓硙，天半起帆樯。孰不思神禹，畴能饷子桑。溺饥非己责，愁绝望朝阳。
肺病兼脾病，葵花复槿花。闲犹常不乐，老欲更何加。客讶添新犬，童喧断小蛇。穷居非得句，持底谢年华。
逾月黄梅雨，河流屡溢涯。蚁宫危智伯，萤烛困栾巴。忽喜迎初日，犹嫌见早霞。淡晴城外路，缓马过荷花。
不堪一月雨，才得一朝晴。涨水声犹悍，初蝉语未成。目专便旷野，身偶出荒城。无客仍无酒，林塘觉更清。
一童纵牛眠柳阴，一叟渡牛陂水深。此眠定无南柯梦，此渡不忧人鲊瓮。蓑风笠雨开荒寒，是谁幻化生毫端。嘻其太平古天下，不然人牛两奚暇。
一行城外路，事事胜城中。是处稻争绿，谁家莲忽红。深篱幽户闭，小水暗渠通。独坐谋诗句，何人识此翁。
游观不在大，但取意疏恢。积雨欣初霁，闲人偶独来。目随新句转，萍殿去凫开。无酒胜于酒，移时再茗杯。
三十余年事，千纷复万纭。战尘飞白羽，花事梦红云。园契更为主，州符阅几君。池声送今古，犹似旧时闻。
江湖垂老死，天地忽风尘。岂不多华屋，何曾属主人。此亭聊著眼，数口仅容身。鸡犬桑麻里，侯王愧小民。
池塘通磵水，篱落护柴门。昔在承平日，谁知化育恩。艰危多死徙，侥幸或生存。予亦间关久，频来憩此村。
独向水亭坐，未闻诗友来。入城还偶遇，下马与同回。各已泥双屦，终难致一杯。菰蒲偃微雨，忽见野莲开。
小阁虚窗手自推，碧池天净镜奁开。深涵树影无风动，骤唼鱼声似雨来。六月今年全未热，一诗吾辈易为才。欲呼邻友相酬唱，官禁何由致酒杯。
乾坤今古事，尽在倚栏间。初上似登塔，忽高都见山。醉眸天共远，吟思暮忘还。城市如岩壑，谁能共此闲。
五十年前幼学儿，读书窗下此从师。前修何限惊埋没，往事无踪隔乱离。蝉挟晚风穿故阁，蜗凭宿雨蛀残碑。谁怜昔日垂髫友，白首相逢共赋诗。
小儿今忽六旬翁，尚忆无人鬼啸风。三岁棘闱悬造化，两时饭鼓老英雄。致身卿相谈何易，责备春秋论亦公。磨灭山林心不愧，岂无穷者胜于通。
风雩谁识旧童儿，法令今惟柱后师。刻枣谁书惊荡尽，踏槐遗老叹崩离。堂中授讲亡高座，庑下题名剩续碑。奎壁不存斋舍改，端能为泯少年诗。
战鼙惊倒白头翁，慨想青衿旧日风。或厌三场争小技，孰知一目网群雄。虀盐此地涵濡久，藻鉴他时赏拔公。松老槐颠异畴昔，定应穷极道还通。
灵迹从来擅胜游，兹山亦复甲吾州。杉腰一殿悬金屋，云脚千家耸画楼。钟鼓邻僧新院宇，桑麻平世旧田畴。乾坤大数谁能问，生者聊存死即休。
袖有铦锋日夜磨，刻雕宇宙奈君何。俗谈世念神山隔，人品诗评白眼多。大似石宫元子咏，更能铜斗孟生歌。暮年我亦词华落，欲卜溪邻买钓蓑。
后生如猬总能诗，骨弱瞳昏俗不治。忽似再生萧德藻，已应突过李之仪。扫红紫阵观黄落，悬万千钧系一丝。精刮洁磨犹未已，直须陶谢与同时。
鸤鸠不遇岂非天，鬬谷於菟亦偶全。中野履霜宁怨命，通宵煮石且随缘。此身幸是无还有，所学当令后胜前。肯复杏坛闻木铎，可能蓬岛问风船。
鱼龙仙派古来闻，南渡枢臣七世孙。幸不幸间身且隠，玄之玄处道常尊。惜闲剩读真书传，入静时思旧户门。送往恤孤尚留意，亦防公议恐无恩。
酷暑端何物，穷居值此辰。交秋六七月，连病两三人。虚屈名医至，深怜老子贫。婢慵吾亦愧，煮药缺乌薪。
意外无忧恼，予心岂厌贫。索钱纷债主，赊药愧医人。坐丧高标尽，时惊俗态新。残书亦懒读，满架付埃尘。
十年前此日，视篆上严州。借服初金佩，峨冠尚黑头。乾坤谁失驭，江海已横流。保土虽无恙，忘家弗自谋。寒门惊瓦裂，痴子困萍浮。追忆危阽急，都忘屈辱羞。众推真胆大，孰察暗眉愁。盗贼诛锄定，租佣减阁优。民功差稍稍，己事太悠悠。绵薄稀储峙，贪婪恣取求。冥怀随命运，失意起冤雠。屡跋三关马，更乘四渎舟。长城青冢月，大汉黑山秋。甫息台卿担，空余季子裘。解官终欠早，破产复奚尤。酹柏悲先垅，畦蔬偃故丘。信书无一得，负债有千忧。倒箧衣俱典，连床药未瘳。不如穷百姓，何谓古诸侯。公论谁诗可，莲花博士俦。
上下房曹氏，尝从谱系知。科名凡几榜，家世例能诗。文献风流在，才猷仕宦宜。速须旁郡禄，归慰老亲思。
气骨今年改，除纶定不难。勿言官职小，足庇户门寒。楚雨禾犹绿，燕霜树已丹。故人如见问，家尚寄严滩。
秋到山居僻，贫无异味尝。擘黄新栗嫩，炊白早籼香。渐减家人病，徐添夜气凉。凭谁理荒秽，篱落菊苗长。
挂屋星河淡，环窗草树幽。灯昏天欲雨，簟冷夜初秋。尚觉孤身健，能忘满腹忧。去年田事薄，犹复有微收。
一屋无他物，荒山此僻居。小儿差类我，老马最怜渠。久绝樽中酒，空堆架上书。顽躯犹不死，晚节竟何如。
憩老千山里，投闲五载余。直令艰日籴，何用恋乡居。白傅欲卖宅，虞卿空著书。秋园菊篱好，荒草欠人锄。
十年何啻骑千马，望风此马甘为下。老夫与尔共艰难，定非苟且相逢者。忆昔专城鬓欲霜，宇宙茫茫成战场。指呼壮士斩群贼，蹀躞溅血沾靴裳。厩中始与驽骀列，夜夜向风嘶晓月。咆哮跳踯不受鞍，独我乘之心妥帖。韩干曹霸画图同，耳小胸开蹄踣铁。吴隄朝望海门潮，蓟门暮踏燕山雪。黄云衰草出长城，碧眼虬髯逢者惊。百人走驿落喘汗，力追不及犹缓行。痛饮烂醉仍宵征，了无倾侧肩舆平。髪雕齿钝两衰暮，重到江南如隔生。我闲解官甘寂寞，尔病良医频灌烙。去年西湖往探梅，雅称是翁俱矍铄。陌上谁家年少郎，千金美妾规紫光。谨营刍豆尚努力，永伴残年田子方。
朝衣已当酒家钱，更卖山中二顷田。尽听小姬辞别院，单留老马伴残年。假令埋骨终无地，断许知心独有天。一事差强今晚辈，桐江续集又千篇。
叠嶂层峦画不如，虽贫未死比闲居。旧移一纪桐初大，重种三年竹尚疏。定借厄穷延老寿，敢禁桀黠笑痴愚。邻家夜夜谁吹笛，每辍灯前数叶书。
方腴前臑与同甘，茄瓠朝朝满菜篮。万马昔从行漠北，一蓑今得老江南。将军夜度弹筝峡，处士秋栖挂篰岩。予夺喜嗔两堪笑，暮三何必胜朝三。
与牧猪奴可不同，嗟予老矣尚心童。戏拈玉子鸣飞雹，良喜青裾驻织葱。浪设机关何所益，仅存边角未为雄。小鬟有着能相恕，冷被傍人笑此翁。
奕品深参古烂柯，笔踪傍出旧临河。诗成不觉千篇易，书读曾逾万卷多。壮士玉关汗血马，美人南国采莲歌。俊游奇观平生事，将相其如此老何。
六十衰年万事尝，西风回首战争场。科名官职俱虚幻，学问文章总废忘。死见几人饶酷毒，生怜此老尚昂藏。故应许似篱边菊，百种花残独傲霜。
三十年将一世论，缪悠两世见儿孙。纷纭往事皆如梦，漫浪虚名独许存。蚤遣候虫忧敝絮，悬知寿客笑空樽。径芜阶叶无人扫，卧听秋风昼掩门。
人有好与恶，造化无颇偏。种谷匪种稗，稗实在谷先。谓天不佑恶，细察似不然。麟凤世罕识，蛇虎动百千。泗水两师生，万古大圣贤。瓢饮短命死，绝粮陈蔡间。雍彻柄鲁政，脍肝延天年。气运苟如此，周衰何足言。
读书以修身，末惟利之渔。夏侯诧拾芥，桓荣陈其车。初学瞇训诂，利心已炎如。为吏未识字，嗜贿不顾躯。青青陵陂麦，歌声何舒舒。金椎勿造次，恐伤口中珠。岂不事诗礼，所为乃凶渠。用世率此辈，生灵夫何辜。
贤者傥畏死，世论终不公。古若不置死，何藉诛妖凶。荆舒底奸鬼，庙食丘轲同。举世知其非，嗫嚅不敢攻。著书斥日录，独一陈了翁。祸至裂宇宙，板荡中原空。笔削讨厥罪，乃在干淳中。我读四朝史，方知天听聪。
六经乐故亡，三礼复不完。名数颇舛剌，或亦疑同官。易诗书春秋，论孟庸学篇。弥缝救破断，谁实心斯传。始以营道翁，终之紫阳仙。堂堂七君子，如日常在天。有暮必有旦，岂无来者贤。大匠一朝作，绳墨其拾旃。
读书夜倦灯影暗，屋外笛声何处来。邻翁吹笛意本乐，闻笛如我心何哀。如说生离苦，天涯海角无由回。又如诉死别，委骨黄壤埋蒿莱。失身羁妇过昭君冢，偾军老将上李陵台，东坡澹庵惠州新州更海外。经义字说蛊场屋，格天之阁高崔嵬。元祐太母地下负废立之谤，昭慈再废入道冷屋扃荒苔。济阳一去饮霅水，不得其死二十七年，老奸擅位污公台。分明历历道此事，使我颜色黯然如死灰。岂止山阳向秀感，徒为嵇吕二子空徘徊。平生不识音与律，但喜乐工奏曲作技倾金罍。不谓今夕此何夕，江淹别恨二赋尽到眼，玉川子涕泗虾蟆食月万古不可开。铁肠石肺百杂碎，惊魇不顾闺中孩。壁下偶有酒，顾谓斟一杯。一杯薄酒何足御此大愤怨，不如愚无知者酣卧鼻息长如雷。须臾笛声寂无有，出视空庭但星斗。
仲秋久不雨，残暑气犹鬰。昼梦化飞鸿，青冥脱罗罻。果有叩门者，嘉招为湔祓。林下见高人，杯中得佳物。世故万不平，如利剑一刜。何况诗家流，谈锋出奇倔。味同本道合，心敬匪貌屈。维兹古琳宫，岿然金碧屹。生云石巑岏，荫日树蓊蔚。更有竹万竿，风梢互披拂。黄冠作何行，享此傲簪绂。吾侪许借景，仙意亦仿佛。其徒传异书，升空白日歘。腐儒早知命，灵丹未甘乞。座间亦有赋，肠枯语言吃。崖根茗泉深，尚留一再掘。
郊居纵复远康庄，如许诗名许遁藏。有客远来期识面，不吾遐弃例登堂。眼高心远乾坤窄，树密泉深上下凉。谁与图成后三笑，陶巾底用间缁黄。
东城焉所适，有此松下风。更有竹万计，连山翠如葱。长廊无人白日静，古坛高殿秋阴中。云房锁扃帘幔卷，久乃忽遇星冠翁。一笑呼茗茗立具，坐对井边骧首龙。五十余年阅此画，偶许后死频过从。畴昔共饮徒，十不见八九。升天岂其然，冢骨今定朽。老夫起立意欲去，尊师顾谓已温酒。人生一刻快意难，何幸有酒浇此口。屡劝不容遽上马，上马出门却回首。
尽日秋园掩竹扉，小堂临砌坐斜晖。有心觅句无心得，畦叟浇花蚱蜢飞。
秋旱今年冷意乖，将无断送老生涯。山田百谷俱焦槁，一雨何妨为菊花。
心最怜渠旱菊苗，蕊青如粟间如椒。小劳汲井何妨事，有酒吾当着酒浇。
中秋无酒定醒然，清赏今宵月已圆。喜我小儿才五岁，犹能倚户望高天。
稍穿疏树残光碎，徐碾晴空素艳流。交过子时是明日，搀先半夜赏中秋。
山头月到天心小，林下秋生夜半寒。不待明朝已三五，四更仍续五更看。
中秋谓无酒，忽有携酒者。联翩二三客，柴门系嘶马。膨脝两大瓮，待月列堂下。空庭碧天阔，秋色极潇洒。皓魄初未出，稍觉云暗野。须臾冰团挂，细字可读写。琵琶拨旁行，此曲岂和寡。村伎杂南北，焉有容色冶。老夫但满饮，不复记杯斝。嘲诙颇恶剧，罚筹不吾拾。自从历丧乱，万事付苟且。应接日纷糅，口耳似聋哑。久旱百谷死，心望时雨泻。虽逢芳醑溢，更著纤指把。丈夫忽有念，外物皆土苴。客去欲夜半，一笑真醉也。
近社当有雨，至是终无之。家贫久无酒，忽有社酒持。万事不可料，人生难前知。穷山旱已甚，园草日就萎。重九倏复近，睠焉顾东篱。稼穑不我与，灌此青蕊枝。幽赏心所寄，曾不忧朝饥。果茹愧云鲜，聊兹抚幼儿。扁舟欲有适，矫首空遐思。
今年五月梅，昼夜雨不止。及兹七八月，一旱乃如此。古言了无验，社公饮旧水。岂其世俗移，难复论常理。里门分内竟，谁记戊与己。诘朝始霡霂，渐作霈然喜。破靴行荒园，沙泥濡足指。蕉扇戴头归，声类钓蓬底。有田谷不登，无田吾何耻。荷锄莳蔬者，告谓土润咫。芙蓉一二开，红蓼乱纷委。木落楼阁出，风物甚清美。偶兹樽酒具，小醉亦可尔。土木愚顽姿，颓然隠吟几。天地万古悠，微躯一稊蚁。区区曷足云，后当知此士。
无租犹欲望丰年，岂不差于酤籴便。浪说岁星守南斗，略微社雨润秋田。异哉古语俱难信，老矣余生益自怜。已近重阳更晴旱，潘郎佳句亦虚传。
累土为台就浚池，小园聊尔寄娱嬉。栽花谁觉似贫户，煮菜自量无厌时。月下秋声长不寐，水中树影最宜诗。客来客去频欢喜，祇为能饶一着棋。
陶渔起畎亩，在野贤无遗。世岂有贫士，贫民且无之。鳏寡不敢侮，俊乂斯可知。末季尚贪欲，高位多穷奇。有如元恺者，岂不寒与饥。寒饥士之常，苍生良足悲。
生不逢尧舜，夜歌齐国门。短布适至骭，顾此何足言。得无慕反坫，颇欲致饱温。区区霸者佐，治躬乏本原。易地可禹稷，独许陋巷颜。管卑况彼宁，人品当尔论。
周公昔下士，一饭不遑餐。四海颂声作，白屋无复寒。三家柄鲁国，阳虎盗屿璠。曾原二三子，忍饥依杏坛。士当察时命，固穷心所安。何至挟长铗，特为无鱼弹。
昔在冯敬通，晚节极穷困。岂不尝专城，肥遯故无闷。如何彼江生，赋此以为恨。政坐不能隠，揣谓意有怨。与世一不合，心迹当两远。岂容近市朝，尚与俗物溷。
堂堂孔北海，不忧樽酒空。一旦坐口语，老瞒不见容。危行言未逊，难保明哲躬。虞翻落日南，管宁老辽东。事至于此极，岂愿飘孤蓬。所以焦先者，愧处蜗庐中。
龚夬坐何罪，持扇行觅钱。唐意介之孙，忍饿死空山。我尝读史册，怅望南渡前。似兹良亦多，晚辈未可姗。此责有所归，冠裳天地颠。祸至崩杞国，彼悔其奚言。
陶杜休官窘可知，更怜坡老惠州时。三人九日俱无酒，一笑千年各有诗。我辈固穷生事拙，今秋悭雨菊花迟。典衣不办杯中物，空嗅青英有所思。
穷山岂有节，疲氓不聊生。比户迫冻馁，九日存空名。旦视觜参中，斗极南北明。知我乏机杼，促织亦销声。昔健酒易得，痛饮倚妙龄。焉知齿髪暮，壶尽无可倾。寒英粲荒圃，槁叶铿前荣。坚忍验学力，乖离怅时情。死也谅不磨，可惜百无成。
渊明谢督邮，犹有金石交。故人笃古谊，未随霜叶雕。把菊东篱下，气与南山高。颜生忽至止，双凤鸣青霄。我誓死岩穴，瓮灌讵云劳。奈何今年秋，一旱川原焦。酒钱蔑由致，拟坡聊和陶。索寞世所贱，由来非一朝。
无酒无钱不可赊，穷居犹胜走天涯。晴轩小圃篱门掩，时有人来觅菊花。
郡文学掾未宜卑，四七元勋所愿为。归兴忽如忆鲈鲙，闲心肯复恋臯比。郑虔粱肉非无分，薛令桑榆竟自奇。想见田园有余乐，时能寄我和陶诗。
未至无毡坐客寒，兴阑自欲早休官。新下泽车款段马，旧逢掖衣章甫冠。冷看群飞终可愕，真能勇退岂为难。人生底是闲居好，心稳神清梦亦安。
独冷儒官亦独清，前贤补处讵云轻。后山三任入东观，修水七年留北京。底用过多求美宦，自应垂后保香名。赠言我竟无堪说，笑指篱边秋菊英。
身轻更觉马蹄轻，倦听昕堂讲鼓声。示病早能效摩诘，赋归真复继渊明。食租近郭膏腴足，卜筑依山爽垲成。疾寄新诗似怜我，弃田捐宅不聊生。
真公真相自难诬，非相非公亦好谀。谁忽谓予老朝奉，心知不是赝称呼。
澄练平臯水屈盘，青苍松栎拥峰峦。霜晴村落全如画，一见都忘上岭难。
阔衣男子荷薪樵，瘿颈妇人昂髻髫。巨石塞途饶荦确，荒村扃户故萧条。水风骚屑雨非雨，溪涧复重桥复桥。授粲割鲜何敢望，尚无漓酒与侬浇。
富有大山无广川，积多冢树少炊烟。绝奇车盘岭上石，稍阔走马平东田。竹筐晒谷争晴日，瓦瓮淹虀及冻天。未信苏湖万顷室，数家荞穄树头悬。
十月蛇当蛰，锦文遨道边。碎首毙农梃，人蛇胡不然。鼠窃不以夜，腐尸供鸱鸢。白昼自掇祸，人鼠宜戒旃。猛豹落槛穽，割皮充席毡。人中亦有豹，勿恃多金钱。蛇鼠喻官吏，豹以喻将焉。三贪逭天诛，听此三叹篇。
青荷叶伞茜裙红，随母归宁省外翁。莫笑梳装未京样，兵余犹见太平风。
霜锲驼裘耳欲冰，谁家先我已宵兴。道傍篱落遮丛筿，隔火荧荧见一灯。
月淡云浓弄晓晴，草中白处路微明。垂鞭缓辔十余里，始听鸣鸡第一声。
曾蹑危桥入县行，萧然无处觅诗情。不如涉浅田南过，天目山长一抹横。
旅宿殊难稳，宵征敢告劳。三声鸡未动，五丈月犹高。险路纡羸马，寒飚穴敝袍。枯林影中过，恐或有梅梢。
落月犹余彩，荒村已几过。店明灯透壁，石响马升坡。起早寒多嗽，忘劳暗自歌。老夫亦小憩，霜重手频呵。
苕水无声镜面光，渔家孤艇泊中央。十幅生绡谁画得，一轮斜月一篷霜。
存卫府勋有是事，下婢子品斯何心。多少幽明不平处，烦君端试指南针。
纷纷世上少全人，鹤睫分光照始真。李相头颅君莫笑，神仙犹现羽禽身。
运极螟蛉绍雀儿，太平早有窦郎知。市门屠贩规温饱，何足烦君子细推。
烟昏日落更谁知，四十流年一饷时。水次梅花应独笑，城头老子尚能诗。画船绿幕今如梦，雪鬓苍颜只自悲。淡抹浓粧有余态，西施终是老西施。
与君山泽两臞仙，浪走尘埃汩市廛。老貌相逢今又别，余生更觉不如前。孰追赤制春秋笔，稍悟黄庭内外篇。俯仰此心了无愧，冷看举世售栀鞭。
幸君三复甫田诗，髀肉空消万里驰。直与群飞争勇往，可能小退入深思。古人未必成功易，智士宁无见事迟。海阔天长一翘想，抟鹏岂料竟低垂。
别后生涯两更微，裹粮东路是耶非。我才疋马荒山出，公亦轻帆下水飞。市酤未成投辖饮，闲枰聊解烂柯围。会须一骋吴山目，同上严家九陇矶。
忆泛桐江水，真成照胆清。熟知渔父乐，恨乏钓船轻。身老不重少，潮平还复生。谁能似沙鸟，兴废了无情。
菰米飘香白小肥，汀鸿沙鹭狎晴晖。太湖天接吴松阔，莫近能言鸭畔飞。
盛名从昔起寒微，逆旅萧条未必非。政可夜楼观月落，不应晓枕叹霜飞。妙年振鬣思千里，他日干霄会百围。通介随时有中道，稍容衰老擅渔矶。
老我泥涂久，郎君玉雪清。百年双鬓谢，一醉万缘轻。孰肯延枚叟，端难少贾生。修程未可料，聊此慰诗情。
萧条垂柳映枯荷，金碧楼空水鸟过。略剩繁华犹好在，细看冷淡奈愁何。遥知堤上游人少，渐觉城中空地多。回首太平三百载，钱王纳土免干戈。
左看城阙右看湖，辗翠蹄红路欲芜。君子颇闻梁上有，丽人何至水边无。他时公论谁良史，往日虚名几腐儒。地下西施应冷笑，不缘红粉解亡吴。
天回地转事云轮，湖葑山榛色渐陈。坠珥遗钿如隔世，欹楼倾榭最愁人。一钱物变千钱直，十户民惊九户贫。犹有沙河塘上路，卖花声作旧时春。
曾向西湖醉写诗，衰年六十叹飚驰。一毫无补承平世，万事俱非老死时。三竺禅窗猿已化，八梅吟冢鹤应悲。花秾月艳今如梦，卧听长桥笛夜吹。
风入松词万口传，翻成余恨寄湖烟。难寻旧梦花阴地，剩放新愁雪意天。战罢闲堤眠老马，宴稀荒港泊空船。此心拟欲为僧去，政恐袈裟未惯穿。
犹存径菊已无荷，城上霜风疋马过。厮养前行疑叵可，徼巡侧睨暗谁何。感时诗客推敲苦，逃俗编氓剃落多。祇为湖山豢佳丽，水犀十万竞投戈。
颓城砖甓堕平湖，禁籞雕残故苑芜。戚畹换班言肯用，边庭入相事应无。福威玉食欺孤主，诗礼金椎党盗儒。丧乱谁怜杜陵老，娇儿短褐倒天吴。
玉斧难修旧月轮，凄凉沙鸟犯钩陈。总因燕颔多庸将，却误蛾眉事别人。一纪于今兵粗定，四民莫若士犹贫。酒垆高李能同醉，老眼昏花暂觉春。
胪唱曾叨殿上传，末班遥望御炉烟。貂蝉公不施霖雨，虮虱臣能补漏天。羞见稗官成野史，懒携草具问湖船。旧街灯火元宵近，无复遨头夜市穿。
崦嵫苒苒迫斜晖，梦断铭功十二旗。邻曲过从穿不借，故乡书问寄当归。固穷敢向中途悔，小隠无令始愿违。万境皆空心已死，沾泥落絮肯重飞。
六贤一道士，邂逅及吾门。借甚西湖客，惭无北海樽。雪堂副团练，石鼎老轩辕。歌杜诗奇绝，谁能效许浑。
羁角朋从饰帨觿，成人可更戏桐圭。万钧致力终能举，一字争工未易题。鲁颂向来睎考父，雩风元自异公西。长江破浪输君手，肯学村船逆上溪。
迩日屡闻亲药鼎，客怀沈鬰与谁论。细参素问心无病，勤剔青灯眼未昏。九折政思为孝子，七襄未用乞天孙。察君诗味如枯淡，中有无穷古意存。
长途疾足讵容休，政是嘶风抹电秋。小复低回从吏隠，未应拘窘叹官囚。声名甫逐涛江起，魂梦空随沁水流。一顾即看逢伯乐，直须昼绣问刀头。
浪说春回地底阳，驼裘正怯北风凉。未来事甚云难测，已老身无日再长。紫逻招魂千里雪，彤庭待漏五更霜。闲人幸脱拘挛外，客枕何庸早起忙。
涧毛足可继晨羞，窗暗窗明日去留。古道海深磐石坠，时情风缓暖丝游。天渊有间终何恨，人我相违各不求。四顾茫然欲焉往，一寒端为效忠谋。
往时淟涊玷蕃宣，处士名闻积有年。甚欲同倾彭泽酒，未能略送始兴钱。细看好句无疵处，时出名言亦自然。苦海爱河争没溺，禅窗一榻篆茶烟。
霜削风朘缊絮轻，忍能吊古上颓城。穷途我辈俱相似，老态今年转可惊。差喜有儿胜伯道，故知无婢效康成。紫阳溪上余茅屋，终与沙鸥不负盟。
久縻官务费爬梳，一旦投闲得自如。紫绶金章已高阁，青鞋布袜是安车。漫郎心事诗能说，散圣禅流髪未除。物我重轻中了了，可能秤象待苍舒。
磴石梯飚俯去鸿，湖江左右海西东。冥冥烟雾已难辨，杳杳楼台犹未穷。摇翠步莲来陌上，褰红指笋出舆中。谁知夜静狐狸吼，粉黛还如旧六宫。
兵甲更多难，桑榆迫暮年。孰能容此老，犹得并诸贤。空阔瞻乔木，推移叹逝川。醉乡春有路，暂觉异寒天。
江海逾千里，春秋近七旬。盗兼兵塞路，贫与病随身。行李奔穷岁，生刍奠故人。论文岂知许，但喜酒杯亲。
眼过登伽皱面羞，湖山信美为谁留。开通不办多王老，下泽唯思侣少游。行役自量非得已，食贫能忍复焉求。余生至此当知命，壮事虚抛更老谋。
久已休官卧紫阳，故园稍复葺荒凉。虽无厦屋千间广，尚有书檠二尺长。清赏五更花过雨，珍烹十月菜经霜。客游漫惹兴亡恨，早觉归心晓夜忙。
治任犹近旦中觿，旅次今移日至圭。恶况味逢佳节序，懒情怀怯好诗题。向来守黑元知白，几辈平东复镇西。定是仇仙知此意，卜邻端欲共花溪。
褒衣全觉近人轻，击柝鸣鼙满万城。士气欲如枯草死，文声未见蛰雷惊。绛侯岂识长沙傅，秦宓能非棘子成。当复夜窗抱吟膝，百年长与一灯盟。
虚翁眼暗鲁翁聋，聚散匆匆老病踪。近已有人传我死，何期此地与君逢。两穷未必时流识，一笑犹为造物容。自觉平生豪故在，能挥万字饮千钟。
貌颠神定杨明府，听聩思聪赵广文。此老足成三钓叟，相望各占一谿云。宾旸客邸偶胥会，华父家园谁共醺。为报包山旧乔木，欲来系马说新闻。
老穷胜殀达，敢惜岁时迁。食玉多忧死，披蓑且醉眠。西湖非昔者，南雪尚春前。稍足陶瓶粟，诸公不用怜。
岁晚江湖尚此行，从今一钵老淮城。闻闻见见元无法，去去来来岂有情。肯复餐针效罗什，独能沽酒致渊明。风吹云散各南北，我亦归寻钓石盟。
稷下先生旧老成，十年江表耸雄名。观星南极孤槎远，赏月西湖独榻横。笔底篇章追梦得，樽前风味胜公荣。酒楼一诵惊人句，四座如闻霹雳声。
晓楼衾薄梦回频，辟户寒光绝点尘。各各一篷船未动，差差万瓦屋如新。高门定有丰醪饩，下里畴能餽粲薪。邻叟踏泥共煎茗，早云多有望晴人。
平生穷到骨，不受世人怜。肠倒三江洗，诗凭万口镌。旗常无可纪，衣钵尚堪传。今日如斯者，输君独妙年。
日月相望夕，西归昔问途。焉知穷岁迫，重寓客楼孤。压雪弥河舫，胶冰噤树乌。遥怜万山里，儿女乏寒襦。
来往江复浙，扰扰一年间。有子犹相隔，无官亦未闲。病嫌真药少，债准旧书还。霁雪楼前立，依依忆故山。
贫何所恶贱何羞，寓物无心任去留。尚有可人同臭味，足相闲处与交游。衔杯痛饮真吾事，插架多书不外求。颇欲买邻今已晚，石田茅屋仗谁谋。
知君胸次蔼春阳，与世多炎岂有凉。书室相迎黄卷积，羽人同坐白须长。此翁久客贫兼病，今岁奇寒雪更霜。一饷清谈百忧绝，故知退静胜奔忙。
百斛明珠价尚轻，新诗倍蓰几连城。即今自愧才将尽，如我初无语可惊。涉世磨治良玉出，刀圭点化大丹成。岂徒丽习资朋友，定霸须君主夏盟。
我诗市匠制锥觿，君集王朝粲璧圭。奇语时常欹枕咏，佳联直欲遍窗题。猥思驽驾能追骥，终愧东颦敢效西。赤甲白盐三峡路，无人肯溯浣花溪。
冻雀愁鸢噤不哗，漫天浩瀚逐风斜。映楼横过三千丈，接屋平铺十万家。静夜有窗皆贮月，寒空无树不开花。诗成欲撚冰须断，聊举深杯答岁华。
犹忆儿时襁褓中，天南跋涉到江东。间关岭海三千里，倏忽星霜六十翁。追远无涯心事苦，苟生何益暮途穷。雪消日薄寒尤力，独倚危楼数过鸿。
歙山严濑寄荆扉，想见同时雪正飞。柳动梅残惊岁换，儿寒女瘦望予归。百年偏许诗名在，双鬓能知世事非。社友踏泥肯相顾，酒钱更欲典春衣。
曾戴金幡胜，如今有几人。尚能容白髪，屡得见青春。定力忘寒燠，冥怀任屈伸。遥知残雪地，即复化为尘。
春暖鶑簧绝，宵寒鬼燐微。美人应骨朽，华屋已灰飞。巷陌名空在，毗邻事总非。昔贤歌麦秀，不必泪沾衣。
随缘徇俗岂知音，戏队遨朋舞间吟。但信金鞍忘路远，不知玉漏早更深。春光月色相为赐，公子佳人别有心。旧观依稀百分一，十年兵甲到如今。
歌词南北混乡音，犹忆仙台万烛吟。俗侈观优无不笑，令严罚饮必须深。未阑晓阙落梅曲，已动春郊芳草心。四十年前政如许，白头凄怆忽斯今。
不为寻仙子，吾能远出湖。水滨维舴艋，屋角认椶榈。漉瓮分红酒，挥毫写白须。思诗看素壁，待与再来书。
拟撩社瓮共治聋，难向春泥觅雁踪。每叹寄书多不达，孰知行役巧相逢。道衣染褐惊新制，醉鼻添皻失老容。尽日携儿往何处，归途灯暗夜鸣钟。
鸿雁逐稻粱，飞飞无定时。槁草火不烬，层冰风已漪。观化悟兹理，久甘玄鬓丝。良愿息我影，不复天之涯。云何事行役，黾勉营所私。仰睇斗牛分，俯观朝夕池。玉气忽澌尽，侲子犹欢嬉。酸感谅徒尔，得酒竟大奇。是日春雾霁，西楼昼阴迟。云落茧楮墨，雹响纹秋棋。幸喜暂合聚，宁忘倏乖离。舟楫集津岸，焉得长絷维。前谢后花发，东起西星移。烂醉未失策，螺螟彼何知。冥冥失马福，昧昧亡羊岐。终当蜕阛阓，秉耒依农师。
平生挟壮心，长剑倚晴昊。岂意日昃歌，高台化为沼。沈蛟九渊底，翔凤千仞表。永言遯遐迹，未觉鬰孤抱。良辰值佳友，忽若咏凫藻。大胜新亭集，洪流吟浩浩。初筵客或讶，酒资焉所讨。曰予贷诸邻，趁此风日好。君看万金室，一朝不自保。何如酣中隠，忘忧且娱老。赵翁玉雪郎，弄翰颉颃早。誉儿未妨癖，长松缘小草。
厌闻世态已如聋，旧雨人来久绝踪。自笑云萍无定止，不图针芥有奇逢。侯门列鼎三牲奉，田舍巾车一鹿容。试问吟怀欲何向，定应羞傍马医钟。
真复多多穷传记，端能亹亹著诗文。名场早捷千军阵，胪陛应符五色云。乱后湖山今稍稍，闲中宾主几醺醺。衰迟亦欲陪赓唱，未必当筵逮所闻。
古调于今底所寻，麟胶忽嗣绝弦音。骤观布置如平易，徐认萦回极杳深。露下九皋秋鹤唳，月寒三峡夜猿吟。宁为清绝更凄楚，肯弄文君户外琴。
醉眼看东误作西，衣缁巾醭屦拖泥。身无却少心徒壮，花自重开草更萋。信马旧痕今已灭，干虹老气似宜低。楼中是日喧呼甚，闻说邻儿亦止啼。
往年灯火醉樊楼，月落吹箫未肯休。不惜黄金追胜事，肯回青眼顾时流。燕来鸿去春光在，死易生难病脉浮。更问西池赏花约，心虽欲往豫兮犹。
醉眼无国色，醉耳无霆声。醉卧亦无梦，一醉泯七情。宿醉魂死矣，谁欤奠孔楹。酒醒魂忽还，里巷无不惊。决定一锸埋，绝胜五鼎烹。诗人张公子，中年捐燕鶑。独肯从我辈，共醉争筹觥。果能再一醉，勿爽游金明。
深衣讲儒业，羽衣学仙道。变性欲变衣，又谓田衣好。三叉路口人，左右惑忧抱。不如从我游，一醉玉山倒。美岂无苏小，富亦有王老。谁能一斗间，百篇挺华藻。范侯诗酒流，观国声誉早。睥睨蛉蜾豪，百万可一扫。
闲忆山中一片云，归欤莫待草风薰。老身岂可为形役，俗语何堪著耳闻。乍醉乍醒终鬰鬰，孰非孰是几纷纷。颠寒踣饿男儿事，已办渊明自祭文。
聊复埋身面糵昏，倘来倘去肯销魂。瓦犹幸有三间屋，绢可全无二丈裈。壮士笑谈跻将相，寒儒衰老误儿孙。社公雨作春灯暗，独尽花前酒一樽。
不谢车尘觅饷偎，前行后指亦危哉。一贫牵绊似绳缚，百怪攻攒如箭来。自倚此中惟拙直，未知何故每惊猜。是尧非桀俱尘土，且可深杯更浅杯。
楼前春水欲生蛙，楼上无眠夜忆家。官道靴鸣知有雨，故溪船去好移花。耆年极荷神祇借，直性难禁世俗哗。便可真归不须梦，烂烹新笋煮新茶。
误著儒冠玷甲科，休官重到旧沙河。未妨缓步微行好，犹恐傍观窃议多。我辈相逢唯酒可，桃花如许奈春何。雪儿人物今难得，一曲离骚醉自歌。
无官岂畏犯金科，饮量真能海纳河。人老自于春色淡，花开最恨雨声多。向来伴侣今都尽，乃后光阴复几何。更挈残樽趋曲巷，小姬摘阮和燕歌。
早欲升堂学四科，晚年万事已谈河。花时气色晴明少，海内交游老死多。径醉不须商可否，急归犹欲避谁何。春衣难典黄金尽，寻紫阳溪理櫂歌。
胸中了了讵同科，混合光尘济贯河。割据市楼才斗大，悬知官酒太灰多。足相娱乐唯君耳，不少盘旋谓我何。勿笑诗成欠流丽，予官采取可弦歌。
田间夜打稻，茅茨耿明灯。客行过篱外，吠犬似可憎。放马囓露草，小憩寒塘塍。坐念今民间，贪吏无与绳。幸此岁稍稔，庶足供科征。不然岂不窘，况乃军旅兴。往者孰柄国，未谓杞遽崩。伪心感咎证，水旱常频仍。兹独有年屡，天仁良可凭。缓辔忽得句，数星陂水澄。
今日定复热，月落色亦红。东方垂欲明，忽被林雾浓。已有牧牛儿，出没黯淡中。暗行三十里，兀兀视马鬃。天宇悉已白，始见真秋容。宿鹭起空际，鸣雀出林丛。何所最可喜，稻熟岁粗丰。人世强食弱，生生终不穷。干戈汹海宇，幸存兹老农。古来几魏征，死为田舍翁。
自从丧乱来，懒复治生事。行行过田家，因之动幽意。早稻青已黄，晚稻亦垂穗。霅霅割稻声，自与割草异。是时秋欲半，蒲柳风日脆。儿卧牛自行，客熟犬不吠。螃蟹出篱间，茅茨临水际。使吾劣有此，亦足活老稚。宦学四十年，进退两不遂。扶犁手尚可，奈无可犁地。
月晕竟无风，亦复无社雨。俗谚犹不验，况乃古书语。客子上桐江，清晓发鸣橹。如何秋令半，犹此苦剧暑。爬肤垢满爪，汗流如炊煮。今年夏苦寒，悬知当有许。二僧昨同舟，斗酒取无所。竟夕卧复起，饥渴相尔汝。向背迷星辰，回环莽洲渚。谁家火独明，浩叹感今古。
每喜佯狂叟，穷途说共财。忽辞酒仙市，径上客星台。鼓枻携支遁，过门忆老莱。恐劳鸡黍具，或可致新醅。
吾生所未见，自古恐亦无。秋半不肯凉，赫日炎洪炉。沸湍七里滩，触热乘畏途。坐船汗如浆，况彼牵挽夫。一樯合众力，至数十辈俱。踏竿气欲绝，沙立僵且枯。西瓜足解渴，割裂青瑶肤。焉得大冰盘，沾丐及此徒。侥幸据势位，极意求所娱。愿回君子心，略念小人躯。
瞬息阅一纪，作郡初此来。小城虽寂寞，尚复具舆台。患难偶未死，覂乏良可咍。夜泊大浪滩，沽酒登崔嵬。随我别无物，但有双破鞋。破鞋足徒步，何必车中栖。质明日尚凉，行行高峰西。秋暑草不露，脚胫黏灰埃。破屋一小憩，老妪若见哀。万事岂可测，熙怡付齐谐。
悠悠桐江水，寓庐十二年。重来六日内，两日登南山。南山有何好，高阁西北偏。隔江三千家，一抹烟霭间。阁槛一巨松，挺出众木前。野性所酷爱，老藤相纠缠。亦如我与僧，相对谈幽禅。稍遂物外性，屡写酣中篇。故侯复齐民，鬒髪成华颠。念当拾此去，焉得长周旋。
午醉稍就寝，甜梦何翩翩。晚醒潄茗饮，终夕斯无眠。初数一二鼓，乃至三四迁。草根沸蟋蟀，鸱鸮号树颠。众静汝独否，谁实使之然。聚萤车生愤，饭牛宁子叹。吾衰百念灰，曷为不遑安。天宇未肯白，秋气令人酸。孰是无忧者，恬然衾帷间。鬼神知此心，起盥书短篇。
癖性爱古寺，鬰鬰乌龙山。癖性爱古树，万松拥禅关。偶与二三僧，共此一日闲。索茗古寺里，系马古树间。树古生凉飚，寺古殊尘寰。古貌各清怪，古心俱恬憪。忽有古笛声，牧儿度前湾。古人谓不足，古风斯已还。
落笔知学力，开口见心事。吾尝持此说，以阅天下士。杨侯老病躯，斗胆傲一世。王公敢唾骂，圣贤自位置。贫至典深衣，犹抱禹稷志。立论无今人，作诗有古意。半夜起醉歌，达旦不肯寐。佯狂未为非，贾祸亦可畏。筑屋五百间，誓言恢讲肄。何如觅皂角，浣濯暑服腻。
年少学诗歌，悲欢忌太过。未能全劲瘦，已觉近平和。嫩蘗随时摘，微瑕极力磨。成名待三十，存藁不须多。
往年辞膝下，侯頖领儒冠。远忆门闾望，遄归涧谷盘。即今惟教子，不肯更求官。何限公台贵，亲颜未必欢。
高门可旌表，潇洒郡城西。沼有王祥鲤，埘无郭泰鸡。寒衣催妇织，奇字课儿题。堂上慈颜近，家人语亦低。
无复黄金带，空余白雪须。满城惊再至，一马与同癯。意广轻余子，时难老腐儒。故园犹可灌，终不叹穷途。
高下花千树，东西屋百间。一毫非易得，双手竟空还。勇锐伤轻脱，愚冥昧险艰。全城保生齿，终觉愧衰颜。
全家先去尽，父老莫依依。故是犹相爱，其如自合归。乱山回醉眼，急雨迫寒衣。不用空惆怅，初来计已非。
百战黄尘里，偷闲我亦能。隔墙呼酒友，过渡访诗僧。谩说铜分虎，宁防玉点蝇。千金牍背事，空复愤填膺。
虽曾为太守，过似布衣贫。未足肩前辈，犹应胜近人。苦吟常不寐，得句忽如神。玉食轘东市，何如保幅巾。
离乱斯人致，艰危我辈当。浑沦俄破碎，桀黠尽飞扬。吐舌何能已，扪心肯自量。忍穷非左计，天象看弧狼。
田园亡失后，儿女长成时。救急终无策，纾忧漫有诗。数年为去计，今日是归期。把酒东篱处，黄花賸几枝。
登高佳辰近，暗数屈指七。古郡拥乱山，危亭低落日。未堪摘嘉菊，亦且醉新秫。矢诗记同游，是岁实丙戌。
一城最高处，晚色引跻攀。莽莽斗牛野，重重吴越山。秋将佳句画，人共老僧闲。聚首非容易，何妨酩酊还。
骏驶元奇崛，驯良蔑等伦。穷途曾尽力，徒步始伤神。未易营阿堵，何由肖乞银。佛书端可信，当复转人身。
山寒小雨晴，落叶献秋声。酒可诸僧共，诗须此老评。钩帘修竹净，辟户远江横。相送依依意，丹青画不成。
小贪咂蚊蝇，大贪噬豺狼。此类殊不少，毒虐纷披猖。独彼寒士者，自身无衣裳。唧唧如蟋蟀，与人忧雪霜。平生谨绳墨，丝铢较词章。寒士苟无命，低垂困名场。风尘一以起，盗贼腰金章。寒士但忍饿，颜色无晶光。豹胎紫驼峰，不到寒士肠。斧碪斫将相，寒士亦不忙。
尼父叹逝川，匪惜岁月流。斯道未尝绝，是身当自修。苍姬尚可为，遽已云继周。代谢理必尔，天命夫何尤。骚人痛楚亡，哀怨悲凛秋。汝能护青阳，终不黄落不。至人尽其心，分外非吾忧。所以牛山泪，徒为晏子羞。
寂静无所为，宴坐观我天。此心俨不动，岂即非圣贤。孰谓轲也死，斯文遂无传。凤麟有嘴角，煎胶寄遗编。敛之入方寸，可续千古弦。世人不识察，自眩良独难。仲舒聊下帷，子云姑草玄。与世留医方，良医其舍旃。
孤灯阅近史，伤哉宣靖中。起兵破中原，不在鸭绿东。乃在江之南，临川一老翁。文高学本僻，行急名骤穹。性命了未谙，物务藐弗通。聚敛改法度，开边兴兵戎。祐符不坐党，粘斡焉来攻。朽骨谅已尽，遗祸犹无穷。
明年七袠开，头白焉用悲。佚乐或早死，老穷君勿嗤。幼小入学堂，忆我十岁时。堂宇化为灰，无复同学儿。二十上京华，生齿何熙熙。千万骨已朽，世换朝市移。夜枕念此事，百感心自知。飒飒落叶堕，浩浩寒风吹。
木落雨淅沥，灯昏鼠窥觎。早卧定不寐，鲁经略卷舒。共姬一妇人，葬与嫁之初。四十三年间，九见褒笔书。傅母夜阙一，甘就焚如枯。表此以愧彼，有躯不如无。西子沼人国，改事遨五湖。嗟嗟东昏侯，犹不失玉奴。
里选出井田，贤能贡王都。亦有起农畔，在官为胥徒。河汾著中说，明明析二途。鞭算尚察此，废吏宁用儒。顾义不顾利，可与论唐虞。识字不识理，止合供走趋。一日抱公牍，千金肥尔躯。槁项泥六籍，岁晏寒无襦。
欲雨雨不堕，谓晴晴无期。秋阴白日暗，黯淡寒云垂。华盛不长保，百卉忽已衰。萧飒枯草中，嘉菊遗妍姿。渊明但熟醉，不作骚人悲。悲更盛于骚，俗士焉得知。感极每欲死，唯酒能宽之。幸有杯中物，勿惜时一持。
齐梁陈隋诗，真可以不作。至如晋宋间，渊明可无学。盲统集文选，似以刖报璞。后生今寒蝉，焉识独唳鹤。缅怀东篱间，用意极玄邈。笔势所到处，足与二雅角。心期重华并，襟度大庭朴。瓶空无酒斟，肯受寄奴托。
寒士足奇士，贵人多俗人。俗人尚自可，盗贼乘风尘。子美客长安，悲歌惊鬼神。柄国者谁子，曲江近前嗔。逆臣自此起，强藩由是振。乃至饿隶辈，貂冕垂长绅。狼狈老拾遗，拾橡逃陇岷。我每读其诗，吞泪声酸辛。
鲁翁秀山归，虚翁钱塘留。虚翁秀山来，鲁翁钱塘游。中秋前三日，西东各登舟。及至中秋夕，两翁空相求。是夕亦无月，欲饮无朋俦。重九谓胥会，独醉南山秋。风雨更旬余，掩关空室幽。忽闻落叶响，野屦穿林陬。惊视乃鲁翁，虚翁失百忧。急呼一斗酒，果茹与儿谋。俗态定难诘，时事勿浪筹。默酌无一语，世人知此不。
舞燕歌鶑子所无，不无灯照短檠书。酒来形影相酬酢，诗就烟霞共卷舒。八极渺茫供傲睨，一襟空洞极恢疏。世间底是英雄物，未许曹瞒笑本初。
诗来似诉屈原醒，阿堵于公颇不庭。白水真人从断绝，丹元童子尚神灵。秋眠簟未捐桃竹，晚食齑应胜韭萍。肯美张苍肥若瓠，从来吟影只伶俜。
蚁溃金隄薄俗颓，圣门谁与嗣云来。良难托讽追风雅，只可微辞纪定哀。有志向能穿虎石，无疑今始悟蛇杯。掀天气燄吾尝见，转首空成一聚埃。
谁欤载笔掌丝纶，雾雨何伤隠豹文。绝望都俞参稷契，劣能损益记周殷。蠹残书册犹堪觑，草没阶除尽不耘。郑老襟期少陵解，从渠衮衮更纷纷。
惯忍饥穷即圣贤，松心玉质未贞坚。苦无知己庸何憾，断不逢人便乞怜。龟鹤算高终老死，星辰位定有推迁。味公独坐诗中意，可惜侵寻绛县年。
乱峰古垒一荒台，自笑衰翁去复来。石怪更宜添薜荔，树枯犹许寄莓苔。四天无壁供诗眼，万古皆空付酒杯。惆怅远惭羊叔子，秋阴欲暮角声哀。
眇忽微茫一入思，穿天匝地遍垓维。残秋夜静山深处，孤客灯昏酒醒时。自宝此身方有寿，不穷我辈更无诗。少陵同谷七歌在，每一歌之泪欲垂。
一从鼙鼓沸烟尘，十士相逢八九贫。梦境谁能为达者，醉乡犹幸属闲人。剩留佳句传来世，谨护风寒养病身。归去吾家有何物，岂无江水濯缁巾。
此老良高谊，能来问故侯。人清严濑水，家住沁园州。兀坐元无事，闲谈幸少留。重逢定何日，归梦在瓜畴。
秀亭亭上果何似，两水万山图画开。霜入川原疏草木，烟销城市出楼台。半空鹭点客愁破，何许笛吹诗句来。异日梦魂应历历，醉僧同此藉莓苔。
醉翁亭记四时乐，我乐谓何宁不惭。满地落花供妓席，隔江残雪认僧庵。邦人解学推敲势，野叟时同尔汝谈。盗贼猖狂兵革沸，谁怜此老苦中甘。
作郡说贫人肯信，屋今售矣亦无田。囊中诗稿三千首，案上书灯十二年。马死尚难求别马，船归不过驾空船。秀亭手种花如锦，回首春风一惘然。
伏鸡护窠能搏貍，人物一理谁无儿。南山斑寅产三稚，野人采樵遥见之。萧萧落日黄茅坞，睥睨田家窥水牯。衔归穴中哺尔雏，岂不此心慈父母。射石没羽李将军，两老於菟如有闻。伥鬼夜报旦出猎，遁逃远入千重云。纵火鸣鼙括原隰，生擒二彪逸其一。食肉寝皮勿遗患，壮士挥戈血鲜滴。滴血满地遗腥臊，顽嚚昏暮来咆哮。舐沙啮土擦树木，如哭如泣空哀号。君不见楚灵投车痛子死，尔杀人子亦多矣。又不见禄山反噬逆天理，逆雏先斮长安市。渠魁未缚妪与翁，凶酋肆虐焉可容。安得冯攘卞刺扫此辈，假威之狐群亦空。
读书不见理，作诗欲求名。定非百世士，苟且诳此生。蹇予脱万死，老气空峥嵘。莫年识见进，深夜精神清。一灯何可暗，鼠辈将肆行。不惜三披衣，续膏挑复明。
余生如涸鱼，斗水足可活。父子自相濡，不望江湖阔。使吾道当亨，时平己身达。运往年岁莫，滋厌耳根聒。与其强磬折，孰若谨囊括。心怜童穉饥，此事亦已末。
少戆不识事，误以仕为生。三已至四五，赀用都不营。儿累仅十辈，捐田无可耕。傍观不胜忧，馁死谅亦轻。肉食或色墨，梦寐心胆惊。瓜田良寂寞，当无走狗烹。
粲粲夫容花，昨日犹鲜妍。顦顇忽乃尔，霜实使之然。南山有松柏，初未见贞坚。弱草一已萎，独立众木前。世不逮王霸，天犹生圣贤。君谅达兹理，何用常忧煎。
槛车二稚虎，舁者过墙外。犬何自知之，怖栗窜墙内。万物各有气，遥感不待对。玉宝潜地底，九霄露光怪。一夫全其神，山灵百妖退。矧乃重华时，济济夔龙会。
仲秋帆清湍，单衣滴垢汗。曾不两朔望，拥绵炽炉炭。万古正如此，寒燠顷刻换。愁人苦夜长，志士惜日晏。何似酩酊翁，懵不辨昏旦。百年会有尽，一朝非所患。
奠国荷隆栋，扶世纳夷轨。勋庸书盟府，名氏垂信史。画餠既无成，坠甑亦云已。幽哦陶倦情，闲读探玄理。嗜古植雅正，愤俗馘淫靡。尚堪辈前哲，未屑睨余子。寒门车马绝，良月风日美。旁近东西邻，邂逅二三士。无钱焉能神，有酒犹粗旨。炙脔割肥羊，鲙材斫长鲤。随分匪强致，乘兴肯中止。钩深出该洽，砭疾伐鄙俚。缩颈罚令苛，抚掌戏语绮。豪歌眇群儿，大笑惊数里。一翁醉而踣，两生掖不起。心广穷亦乐，气衰老且死。生生天壤间，知命者罕尔。予将归万山，后日当忆此。
疽根蟠阃内，命也可由人。蜀雪犹坚壁，江风已震邻。功名拘气数，文字见精神。仰药临危日，何曾爱此身。
廿年前一见，池口卸帆亭。老子髯初雪，门生鬓未星。汉衰诸葛死，楚恨屈原醒。恻怆观遗集，犹欣有宁馨。
一点书灯传不绝，王侯卿相复何加。追惟大父同科第，喜见闻孙绍世家。奥赜蚤能探理窟，芳妍孰敢竞词华。勿言小邑青衿少，要使人人读五车。
古五言诗今罕见，把看愈久愈精神。何能笔下有斯作，似觉眼中无此人。政用整严藏细润，元从冷淡出清新。著鞭更与追陶谢，莫向齐梁踵后尘。
畬粟锄山稻田少，岁常平价发仓储。鼎来官职诸公有，特表门闾近世无。甚至不乘果下马，自应早获掌中珠。端能赈施终如始，定见阶除曳紫朱。
夜雨彻五更，江水长三尺。醉卧了不知，开篷洒余沥。萧瑟复未已，北风阻行色。篙师请祭神，索我留半日。牲酒岂敢靳，望山头屡侧。俯船势欲压，樯顶立峭壁。何物野人家，奄有此奇石。长安车马尘，儿生初未识。鸡犬巉岩间，亦各适其适。休官穷太守，久混渔樵席。顾影叹须鬓，向来无此白。一瞬十二年，梦过竟无迹。
居民汲江水，上下几千尺。曲糵化为酒，不肯赊一滴。高林堕黄叶，草树黯无色。讵意阻风人，于此费永日。篷低首难擡，薪重舟颇侧。醉乡失乐土，愁城遇坚壁。呻吟得新句，欲往题藓石。岸滑不可登，纵写复谁识。故庐百滩西，何事乃东适。兀坐但默然，顺走阅健席。豪举与时会，汹涌浪头白。及夫气势尽，泡灭岂有迹。
夜闻舟人呼，江水溢二丈。岸薪随波流，救者何扰攘。亥子十月交，地气不当上。十日柱础汗，蝇蚊哄帷幌。此时肯为雪，岂不兆丰穰。积热化滂沱，倾空泻盆盎。前夕适醉卧，不省船背响。涛声撼醒枕，于兹发孤想。炎方节候乖，病叟体肤痒。遑遑欲何之，曷日中园仰。星斗犹粲然，晓征发双桨。起视所泊处，余灯煜莽苍。
干戈逾一纪，几度此江边。近觉全无盗，仍欣粗有年。炊烟生古屋，晴日照新船。犹忆纷纭际，偷生尽可怜。
真人飞白水，屏迹独蒿莱。汉祀无宗庙，严家有钓台。高风真可仰，逝水自堪哀。扰扰俱澌尽，千帆日往来。
夜寒吟至晓，独立思冥冥。浪聒风兼水，光摇火似星。微劳何足叹，大患累曾经。更念行船者，筋骸不暂停。
橹声戛鹅鹳，风紧已为霜。少假愁人寐，焉知旅夜长。天寒星烨煜，江阔树微茫。底用胥涛急，吴亡越不亡。
卧厌邻人聒，晨兴亦喜晴。心知云气好，眼眩日华明。吾事元无节，南方暂偃兵。新粧小儿女，谁识旧承平。
三历推周正，今当七袠开。不应嫌老迫，更用著愁催。酒竭倾浑滓，炉残恋暖灰。故园归去好，移树及春栽。
严滩合问紫阳津，误簉西湖寂寞滨。老子通身唯是骨，梅梢作意为谁春。饱更世故全如梦，惯忍霜寒最益人。莫笑龙钟开七袠，含珠何限已成尘。
同云欲雪暮天阴，浊酒楼头手自斟。漫仕偶尝叨五马，倦游何止丧千金。尽捐寓宅偿逋负，仅保残书伴啸吟。从此日长夜应短，未妨微耐晓寒侵。
荒城夜悄不闻更，小阁藏灯暗复明。酒已半消诗未就，雪应欲下雨微鸣。漫欣短晷回长至，转觉前修愧后生。归与儿曹煮春荠，故应有味胜鼋羹。
酒朋诗友遍人寰，大半雕零丧乱间。野曝尚分黄道日，春耕欲老紫阳山。少年多病岂知寿，晚节忍穷才得闲。身隠乱云万重外，谁能书札问柴关。
潋滟红深百盏浇，醉归不觉路迢迢。临分情味殷勤甚，暗遣人扶过画桥。
健走看肥马，饥号念冻乌。聊须辟窗户，何敢犯泥涂。枯木痴如死，遥山淡欲无。寒天古城外，谁共醉澄湖。
姓字喧吟社，吟须亦未生。更能十年读，讵止一时名。政尔推英俊，终然要老成。闻韶问遗俗，肯学饭牛声。
苦寒犹强忍，空阔倚楼前。春欲回江国，人皆喜雪天。病须攻此老，穷已极今年。乘兴吾何往，西归问钓船。
明年老子六十一，最忆只身三十时。岂料衰迟脱离乱，三孙三女四男儿。
竹林七贤六有子，何独无闻刘伯伦。梦想先师授书处，城东风雨卧荒坟。
金石典古吕伯可，风霜清耸方巨山。尚见八音合韶乐，早能九鼎象神奸。
公田坐谪魏京兆，一往不招江上魂。天道无知善人哑，全家死盗五孙存。
狐狸夜号歌舞地，荆棘非复向朱门。有人政自不可测，一斛槟榔五百裈。
岁在戊午正月五，代宰臣供万寿诗。凤凰山下芙蓉阁，龙础无踪世不知。
论斤买虀遗俗在，街头商贾问童儿。不知此菜从何采，指似深宫故殿基。
兰阇兰阇一弹指，高鼻人人俱喜欢。北客近知郎罢语，南人许拜乞银官。
我有敝庐在何许，南紫阳山北黄山。烟耕雨钓付儿辈，一榻高枕松声间。
诸公合沓据天津，往事微茫问汉滨。老病腐儒无可意，雪霜死草有重春。散花不复来天女，中酒焉能致圣人。谁且生尘赋罗袜，吾家已恐甑生尘。
轮蹄追想禁街驰，尚有君平卖卜帷。遁世久忘三接卦，怀人空赋八哀诗。敛华就实嗟何及，悟往知来尚可为。归去井梧应好在，白头江令自堪悲。
日短晴窗顷刻阴，乾坤万虑入孤斟。故交剩见车逢笠，初学谁羞屋画金。菱镜岂堪朝幌觑，茗炉聊伴夜瓶吟。生平不倚心如铁，似觉难禁世故侵。
万险千艰历历更，是非他日仗谁明。著书何用心徒苦，欹枕无眠耳自鸣。劫火不虞逃厄运，浮沤亦复任残生。说与稗官应末减，堂厨初未识鱼羹。
端能何地脱尘寰，万壑松风梦寐间。无限三槐仍九棘，孰知东国与西山。声名赫奕终非福，滋味悠长莫若闲。马足车轮不到处，陶门惟有昼常关。
乘传来江表，观风遍斗南。年丰仍物贵，民瘠为官贪。浩浩良难测，元元恐弗堪。二星奏天陛，勿谓此常谈。
大门贤叔父，共载曲江春。谈笑今如梦，东南有此人。竹林犹小阮，莲社已遗民。老死看公等，烟霄要路津。
闻名今子骏，所至见公诗。数步元非远，相看岂可迟。吟鞍霜跌后，谈麈日闲时。此客差同味，萧斋许一窥。
文赋早知名，君今陆士衡。真能辨龙鲊，未可忘莼羹。剩喜修途辟，深防俗目惊。时闻黄耳信，缓步取公卿。
高密非逢世，才堪学掾为。稍容请禄米，聊复隠书帷。要路终多险，清官未觉卑。莼丝春正美，早寄鉴湖诗。
风尘矫虔称寡孤，疲甿暴骨纷痕瘏。骤得如愿宫亭湖，鬼妾色悲充尔娱。老夫旅庖悭薪蔬，爨仆揶揄朝连晡。畴昔过君观异书，谇语谓为饥所驱。前二千石出无馿，徒步亦无傍人扶。忽往倏还元不拘，休官解缚身自如。有酒可再折简呼，索诗即恐技如鼯。归与归与巾柴车，不用祖席歌骊驹。青山白云落吾手，春天梦断章台柳。
岁穷犹此客，不早见几微。岂易赊邻酝，何惭典故衣。余寒当有几，小忍未为非。野烧回青润，春山饱蕨薇。
盆梅开欲尽，翠干已苔深。物极容春蛰，人穷自陆沈。钟知浮世事，灯识老儒心。冶陌饶芳草，衰迟肯重寻。
多公二十岁，筋力早衰微。弃物犹残历，童心更美衣。春光终古在，人事逐时非。但愿干戈息，无庸咏戍薇。
多公二十岁，此夕感尤深。颇觉北风转，不堪西日沈。醉喧邻巷语，愁动故乡心。七袠从今始，菟裘可缓寻。
元日如常日，闲人更老人。后杯真寿酒，便服胜朝绅。何物称三品，今朝过六旬。候门怜稚子，莫放杏梢春。
孰不闻钟起，吾犹拥褐眠。家人分两地，客邸跨三年。果蓏思携幼，粢盛忆祀先。故山归去好，当及挂灯前。
我比绛老今何如，甲子三百六十余。雨多晴少几水旱，往往咎证符占书。新正三日甲子雨，残腊未春何所主。通理三白妄自宽，明旦寒簷雪寸许。耳顺已过从心前，平生目击真可怜。兵戈屠斫骨骸拄，疾疫葬埋墟墓连。偶容脱遗鬼录内，贫无人知窘无对。至此岂可逢歉岁，夜枕梦惊心欲碎。虽然慎勿尤天公，迩年米价元不穹。汝自不肯学贪吏，攒眉耸肩甘诗穷。
欲极云霄阔，焉辞道路长。早知当饭含，宁肯尚赍装。瘦马嘶荒厩，残书阁故房。绝怜闻讣日，妻子哭空堂。
渡淮才几日，道死近徐州。药有何人进，棺于底所求。本期纡紫绶，岂料殡黄楼。穷者穷如此，纷纷燕颔侯。
行路乾坤半，流年六十强。不营埋骨穴，更用染髭方。政使飞升可，犹难服食良。养生或攻外，曾否鉴嵇康。
僦居背古城，楼西耸乔木。两年见黄落，雪尽欲再绿。往时春鹊雏，理巢乳哺续。不归视吾儿，于此捧饥腹。穷山况味等，差胜客影独。
献岁亦未春，骤暖似炮烙。衣汗欲索扇，一变雪霰作。头岑万钧重，喉棘痰屡壳。旬日不能出，如虎坐受缚。脱或死客中，何异纥干雀。
西邻几老革，六博喝雉卢。倚楼俯长道，饮豪语言粗。东邻乃贩子，遇夜召朋徒。大鼓恣考击，吹弹更歌呼。书室一灯暗，笑此寒老儒。
客久已无味，更苦赀用乏。年迈欲不竞，仍著疾病压。相望五百年，老杜卧夔硖。疲瘵困茧丝，遐荒敝戈甲。谁方拥倾城，乐死有玉柙。
夏日客此楼，买冰敌炎暵。沍寒不买冰，辍费用买炭。冰炭役浮生，倏忽凉燠换。故山饶甘泉，落叶足炊爨。曷不归去来，作此琐屑叹。
有马可代步，无马徒步行。有酒醉亦佳，无酒神思清。客楼卧病中，日夜唯雨声。此病尚可起，当如雨复晴。气尽死期至，岂容强求生。
炯炯君子心，至死能忍贫。炎炎小人胆，为利宁杀身。我年三纪后，登朝忤权臣。逮逾四五纪，破家蒙战尘。纵不当君子，终当非小人。
近代一人耳，吾乡老朱先。甲子如我今，犹活十许年。漳州复潭州，说经入从班。无何党祸作，委顺不怨天。余生几明日，小子其勉旃。
无一日不醉，未尝见有疾。三日偶无酒，咄咄怪病出。肺壅鼻垂涕，不饮逾十日。醉死政自佳，性命安足惜。奈何官价贵，典衣买灰汁。
江皋残雪霁，想见东风还。可览不可拾，春容有无间。城市哄灯火，强作元夕天。乱离痛甫定，物华非自然。栖栖坐羁旅，嘿嘿悲徂年。
夜寒眠不著，吾道竟何如。世事良多故，身谋似太疏。醉从添酒债，病始爱医书。雪霁寻僧去，谁家借蹇馿。
华灯彩胜两逢迎，美景良辰未易并。花信风初回肃杀，柳梢月岂异承平。神鼇观阙山何在，旅雁汀洲水复生。可待紫姑问休咎，买牛西崦课儿耕。
书贵瘦硬少陵语，岂止评书端为诗。五百年间会此意，画师汾阳老阿熙。嵬诗琐画世一轨，肉腴骨弱精神痴。明窗共读杜集竟，两幅雪霁叉横披。前幅长松何所似，铁干皴涩撑霜皮。其下怪石卧狻兕，突兀崷崒凝冰嘶。后幅澌远渐迤逦，一往不知其几里。目力已尽势未尽，平者是沙流者水。人物如指或如蚁，戴笠骑馿者谁子。顾此定是觅句翁，羸仆缩首襥冻耳。欲渡未渡溪坂间，啐野寒乌忽惊起。自非布置夺鬼神，焉能挥扫到骨髓。郭生此画出自古心胸，亦如工部百世诗中龙。清癯劲峭谢妩媚，略无一点沾春风。市门丹青纷俗工，为人涂抹杏花红。老夫神交此石与此松，留眼雪天送飞鸿。
阅世纷如起灭沤，可须金羽较沈浮。自知人老宜坚坐，更为春寒倦薄游。羌蹇尚能哦楚些，仪邻不复梦唐楼。载书归老黄山下，待唤溪翁赁半舟。
华年君欲隠山村，如我弥当杜筚门。落落筋骸余老病，奄奄气息仅生存。黄精满谷春苗嫩，丹卝藏山石溜温。足可无求度残岁，自编诗集教儿孙。
林下休官已七年，新闻偶到白云边。一时人物归司命，二老儒臣筦吏铨。严子钓台跧旧隠，山公启事玷群贤。驱驰力尽心徒在，聊信归鸿寄短篇。
贫与身仇病作魔，春来为况复如何。梅花未了桃花动，诗债犹稀酒债多。剩喜故人跻要路，稍令闲客藉余波。吏廉岁稔兵氛寝，是处江湖可一蓑。
慈颜才一识，近获拜书楼。忽化金棺火，应添石室筹。乡邻传阃范，吊祭尽儒流。令子今和靖，诗名甲此州。
日日楼头柳色浓，年年为客负春风。鶑花时节兵还动，诗酒生涯老更穷。逆料未来犹有几，悬知所过即成空。故乡寒食浇松处，亦想儿曹念乃翁。
枯树重看发刺桐，似闻陌上已残红。多端世故干戈后，大好春光老病中。万户独难侯李广，两生宁肯圣孙通。画楼著燕朱帘卷，别有冥冥物外鸿。
春天晴更好，无奈恶情怀。马死鞍空在，花开酒欠佳。邻医赊药饵，侍婢典簪钗。倚杖吟还喜，新分孔墓楷。
谁实柄咸淳，无君欲不臣。举朝皆谄子，此老独全人。去国獒频嗾，居村虎自驯。伤心诸狎客，容易竟亡陈。
公田怨已盈，关币出尤轻。稍欲输忠款，初非卖直声。二千垂郡禄，五百存台评。旧日朝天路，端门野草生。
先公与进时，早诵小坡诗。晚节遭多难，耆年对耄期。家贫从俗笑，国破任身危。后死元非福，前途未可知。
蹈海沈江合比踪，子阳蛙坎可能容。自闻门外韩擒虎，岂乏云间陆士龙。信矣百年谁不死，哀哉三子亦相从。烂为井底泥无恨，肯顾区区马鬣封。
倚楼闲看雨，已下又重登。困入春深剧，愁逢日暮增。家书闻子病，时事说兵兴。流汗才挥扇，风寒忽似冰。
典尽寒衣未觉贫，独留破砚伴顽身。不堪苦雨思晴日，肯为残花怨晚春。驱逐忧愁如有道，脱逃老死可无人。悬知兴坏皆常理，且喜朱樱又食新。
未极皮毛落，端难颊舌传。夔音谐柷敔，岐脉按钩弦。举目常如见，关心或不眠。江湖无正色，龋齿亦嫣然。
时时屈指春余几，日日攒眉雨不晴。邂逅三年为此客，蹉跎一事竟何成。牡丹花过劳乡梦，石首鱼来听市声。自古忍穷尽豪杰，囊无挑药未须惊。
昼夜雨不止，旬余复旬余。垢衣裹弊絮，念已朱夏初。逆旅何可处，出门但泥涂。属时乏美酒，积闷无由除。翻阅故箧中，偶得黄帝书。维昔世未季，曰土牧田驹。五运今未测，飘骤将焉如。大谷十二俞，孰砭斯民瘉。
真人古不死，变形能登天。圣人乃其亚，在宥亦长年。尧舜寿逾百，犹若腒腊然。后世妄庸子，多欲求神仙。
上古僦贷季，色脉通神明。人处禽兽间，于物澹无情。针石有不用，祝由足移精。世降尚毒药，一误百祸生。
煌煌金兰室，历历玉版文。伏羲之所为，传逮轩辕君。妙测天人际，岂徒针药云。予实有左癖，此岂非三坟。
素问虽医书，读之患不精。大可用人国，小亦可用兵。行所胜不胜，逆从决死生。勿待阴阳间，关格不相营。
反治非反治，缪刺岂缪刺。不同将无同，不异所以异。寒热故殊途，左右肯易位。圣贤善用权，初不失经意。
窭人冒杀气，感寒多两伤。贵者不其然，所患由高粱。美石能发瘨，芳草能发狂。喜怒不中节，邂逅身亦亡。
方隅各有四，明堂朝八风。圣人以治世，不受外邪攻。方士祠太一，贵神分九宫。祸福初不验，徒用欺盲聋。
病人有谷气，面黄无不瘳。黄不欲太明，如缟裹栝楼。相工摭绪余，喜色占眉头。得非许负术，亦从岐伯求。
尝富后乃贫，其病名失精。尝贵后忽贱，病又名脱营。区区得丧间，性命系死生。不有穷愁者，著书如虞卿。
故贵或脱势，封君有败伤。良医所不治，其人神已亡。秦汉以至今，此事纷披猖。失侯可种瓜，奈何失国王。
凡火以水沃，无不立销灭。龙火行雨中，沃水乃愈烈。甚者则从之，不以寒治热。后主先所因，神圣有秘诀。
三阴与三阳，应天之六气。五行加相火，于地分六位。羲画箕子畴，恐亦出此意。汉儒灾异学，可择但勿泥。
用针取工巧，用药称圣神。伯高不尽言，极艺未易臻。针法今鲜传，甚于药杀人。与落庸医手，寡欲全其身。
鬼臾区所陈，太始天元册。后世言阴阳，胥于此焉出。九星首天蓬，遁甲云古术。要是秦汉间，良医所祖述。
三品别贵贱，四制定奇偶。主病则用之，上药或弗取。得士寒畯可，量才世胄否。豕苓鸡壅言，吾亦闻庄叟。
微禽移木石，欲以塞东洋。赋寿何能远，衔冤未始忘。起脾讹越婢，澎浪转彭郎。轻改刑天字，于文恐未详。
拟勒移文问雨龙，麦秋忍不念吾农。黄云万顷成泥烂，偏与闲簷活瓦松。
窗眼蟏蛸粟许微，早能结网伺虫飞。都来口腹容多少，狼虎操心伏杀机。
曩读登科记，高标我已惊。名如程子字，字是后山名。可但于诗妙，终当以道鸣。将无嫌落殖，亦许定交盟。
爽气横空阔，清谈绝辈流。嘶骢能枉顾，漫刺肯轻投。敢谓官无冷，其如学更优。荣途未须捷，恐隔旧交游。
略无一点南来风，日日褰裳泥雨中。端午到家复失约，良辰阙酒非真穷。世情故宜俗眼白，时事不改戎葵红。三年为客可归矣，亦念儿曹思乃翁。
千世谋生百念捐，穷空肯复受人怜。九还未悟长生诀，七袠初开本命年。寡欲自来甘淡薄，忘机时或放狂颠。归舟已办赍粮绝，犹欲经营买鹤钱。
山路访僧规已定，晓楼闻雨事还非。今年生日无人识，几度儿曹望我归。清茗半瓯浮雪乳，古香一剂炷烟霏。割牲酾酒贫难办，只待天晴浣虱衣。
我生之日忆我父，痛甚少游眠古藤。忍见金汤今堕甑，劣容诗礼尚传灯。策名作郡了无益，罔利肥家终不能。决定归欤守先墓，种瓜聊得似东陵。
先君俊誉早飚驰，晚落蛮陬祸事奇。六十年前生子日，三千里外忆亲时。霍光擅汉人皆恐，侯景归梁国欲危。埋骨瘴烟抱冤愤，蓬莱水浅定前知。
杯酒谁欤可共挥，残年心事转多违。颇闻铜柱征蛮急，孰念葵丘遏籴非。典质衣裳今已尽，留连舟楫可无归。故园堪共吾儿灌，政恐淫霖岁亦饥。
卷舒来卷彻初终，物象惟君指呼中。夜鹤一声醒閴寂，晚霞千变绘虚空。市朝往事惊阳燄，林壑幽居胜阆风。如许高流吾未识，半生湖海浪萍蓬。
客心何日渡桑干，琐琐良难雨更难。途潦家家逾户限，簷声夜夜过更阑。归舟屡阻千滩涨，暑簟频惊五月寒。会许灯花报晴信，书帷新照玉虫丹。
泥污后土逾月余，四月雨至五月初。七日七夜复不止，钱王旧城市无米。城中之民不饥死，亦恐城外盗贼起。东邻高楼吹玉笙，前呵大马方横行。委巷比门绝朝饭，酒垆日征七百万。
空阶日夜梅霖滴，滴碎人心未肯休。山郡城沉遥可骇，水乡田没更胜忧。民饥盗起关时事，米尽薪殚滞客楼。燕玉谁家政微醉，倚栏撩鬓插红榴。
七昼夜雨可已否，五更屋角万马走。击碎屋瓦如拳然，三桥街中人乘船。五斗陈米已万钱，籴且无之矧借旃。一簷十蛛不成网，亿万万喙饥可想。乘夜飞虫蚊愈多，苏湖秀州秧奈何。
龙至六爻为亢龙，三三为九其数穷。三日为霖今九日，便晴田事亦无及。全吴富庶推第一，谁信杭州无米籴。邻翁耳语某所有，夜持布囊分一斗。老夫但笑不敢嗔，尧九年水无饥民。
忆昔壬午杭火时，焚户四万七千奇。焮死暍死横道路，所幸米平民不饥。火灾而止犹自可，大雨水灾甚于火。海化桑田田复海，龙妬倮虫规作醢。定嗔网罟欲取偿，稍借人充鱼鳖馁。
良苗所至已沉没，寄语云师盍少休。暮境岂堪逢岁恶，腐儒可但为身忧。败墙蛇出频穿户，湿柱蜗升欲上楼。拟问邻酤破岑寂，督邮闻说酢如榴。
除布何飘骤，偾亡足败伤。宁歌紫芝曲，自老白云乡。兵息潢池弄，书全屋壁藏。铭碑端不愧，今代蔡中郎。
儿子与门生，东篱忆送迎。吾虽愧光禄，独幸识渊明。爱酒终成疾，工诗早得名。晁家鸡肋集，已足继新城。
异日烟霄梦，终身水竹居。早交天下士，尽读世间书。汉祚金刀末，江流玉树余。兴亡较功罪，元不涉樵渔。
初减官河几许深，向来惟恐百城沈。晴阶近喜收簷滴，暑屋殊嫌乏树阴。妾妇齿牙工鬬阋，比邻疟疠厌呻吟。悬知壮士无颜色，頼有同心可断金。
瞬息凉炎代谢频，沉冥自养静中身。读书快意如抓痒，得句言怀当写真。幸不与闻当世事，可须常作半途人。忽思秦汉干戈际，商岭犹堪避战尘。
与世相违已背驰，樽前各举近吟诗。一官屡厄黄杨闰，万卷难充画餠饥。浪说炎蒸今可畏，悬知摇落即堪悲。山潜涧蛰吾当去，自有髯侯奋迅时。
农田插秧秧绿时，稻中有稗农未知。稻苗欲秀稗先出，拔稗饲牛唯恐迟。今年浙西田没水，却向浙东籴稗子。一斗稗子价几何，已直去年三斗米。天灾使然赝胜真，焉得世间无稗人。
此身闲一日，足使百忧忘。城外天能大，山中地许凉。喧呼经妓舫，寂静忆僧房。薄暮归穷巷，谁家正绝粮。
斗杓忽又指西楼，我独何为此滞留。多事心情人转老，荒城风雨夜争秋。一蓑屡费渔樵梦，杯酒难湔宇宙愁。好趁微凉便归去，豆花篱落荻花洲。
乱蛬号蝉孰赏音，汝吟岂似我能吟。风声雨气凉秋夜，世故时情病客心。烂醉无求甘老死，菊花有约合山林。一庵异日归何处，万叠寒云未觉深。
病恐医难谢，贫惊籴愈昂。未甘频饵药，只欲暂休粮。暑殆无凉处，饥容有熟乡。归欤谋藿食，不敢畏秋阳。
久闲仍久客，焉敢罪奴僮。灶下横蛇蜕，门前积马通。分衣犹恶敝，彻馔即闻空。儿子扶行好，秋溪望乃翁。
旧观繁华绝，余风巧伪滋。人穷何不至，俗薄故堪嗤。敝帚犹艰借，劳薪自暗炊。扶摇九万里，遥谢庶风雌。
彼姝复此粲，人面外堪看。鹦鹉虽能语，芙蓉岂耐寒。舌甜元可畏，背毁更多端。昵昵徒为耳，云龙许控抟。
吟窗委巷间，四顾尽尘阛。屋角才孤树，楼西仅远山。群饥乌谩噪，高举鹄容攀。夜静看星斗，秋风喜渐还。
年饥身复病，食尽药无良。此老何其窘，于诗自不妨。暑窗从纸破，晴井放绳长。稍觉愁眉展，初秋夜欲凉。
运启奎占瑞，途殚彗告危。晚生违盛际，后死值衰期。何啻三归备，宁虞九鼎移。焉知专夜妾，竟孕别人儿。
西湖西畔路，死魅复游魂。早作千年调，能容一尺浑。国刑修己怨，王爵报私恩。纵许留遗孽，终无令子孙。
浩浩观今古，憧憧角利名。学如未闻道，死似不曾生。琐碎禽虫语，芳鲜草树荣。过时随变灭，历代几公卿。
涌金楼下路，小艇尚堪呼。衰疾吾如此，湖山了不殊。兴亡忽今昔，红绿自莲蒲。近说迁渔户，穷鳞气稍苏。
身心喜自如，贲趾出无车。官职休停后，田园废荡余。宁从若敖馁，不奉子公书。折槛今烟草，朱云气未舒。
昔有大丈夫，万里事远游。远游何所极，飘若孤云浮。欧冶淬利剑，造父翼华辀。东睇薄瀛岛，西顾羞昆丘。长啸首阳巅，悲歌湘水流。九疑叫虞帝，三川哀宗周。世人不之识，问之将焉求。曰有吊古意，聊以消幽忧。之子方盛年，菽水亦易谋。朅从浙河滨，言迈淮壖州。儿女竞执掺，亲朋相谣讴。鸿鹄眇四海，顾此焉足愁。已矣勿复道，勗哉企前修。
直内苦吟今贾孟，自然近作欲韦陶。曩时场屋犹无恙，前辈科名许独高。诗句孰能传海内，官衔仅足诧儿曹。雁门太守何为者，为道深衣胜紫袍。
山中之乐兮乐可忘饥，饮有菊水兮茹有芝。辟谷孔易兮何涝何旱，漱咽沆瀣兮曷其耘菑。野粟稔兮酿酒，醉而歌兮樵者和之。分半桃食未既兮，烂彼斧柯于局棋。悯哄市之遏籴兮，形或鹄而肠龟。谁独有此山中兮，我将焉追。送子于归兮，聊声我诗。
山中之乐兮乐可忘忧，草木春青兮黄为秋。云出云还兮人世晴雨，寒拾槲叶兮以襦以裘。顾独影兮无愧意，行小倦兮荫樾以休。天四壁以为家兮，户无可闭其奚偷。何两角之有国兮，战尘红而血流。谁独有此山中兮，我将焉求。送子于行兮，聊赓我讴。
山中之乐兮乐可忘老，匪盐匪酪兮养梨枣。曾高云仍兮动阅数世，手树成栋兮鬓犹未槁。一屈肘兮代谢，一寤寐兮谏夷歌皓。耿客星犹在天兮，鄗坛洛庙余烟草。将相岂不鼎贵兮，曾腰领其未保。子独有此山中兮，作室已考。去不我顾兮，我将焉讨。
逆旅朝难夕，更生暑忽凉。自能捐嗜欲，足可看奔忙。即恐来鸿雁，翻成畏雪霜。去年几人健，同与嗅秋香。
徒步无车马，颓然一秃翁。早班朝士底，还杂市人中。所向都非旧，焉能独不穷。否臧元自在，芳秽未俱空。
闻说尚书至，欢声沸道傍。饥民应复饱，暑气顿成凉。此老今能几，吾徒尚有望。略容对谈麈，小缓理归航。
湖滨文字饮，一别五年余。未死须重见，将诗屡当书。事元无可说，意自不能疏。近日知来信，顽躯百病除。
所至无嚬蹙，当今亦鲜哉。名誉非易致，悦服有从来。汉令更泉币，吴侬告水灾。忽闻自天下，何策可春回。
湖海襟期落，山林骨相寒。自惭知道晚，未觉忍穷难。缺米临炊籴，逢花就担看。尚能中酒圣，肯讳作诗酸。
于世已无求，公来特少留。相期一会面，动隔几年秋。鼎贵曾何乐，常饥亦不忧。端能专凤沼，未必胜渔舟。
月近参旗欲下弦，倚楼半夜独看天。故园入梦将千日，朝服离身已七年。汹汹火惊何不去，嗸嗸籴贵更堪怜。汉庭使者求民瘼，汲黯应须识后先。
西风迎面晚凉新，略展青铜正幅巾。独倚阑干偶无事，闲看楼下奕棋人。
楼头独立到昏鸦，尽日丝空小雨斜。何补乾坤浪生死，青青无数瓦松花。
有路今平坦，无心复怪奇。尽尝艰苦后，始到老成时。细读惊前误，精思决旧疑。端能吾事了，可用此曹知。
吾生遽如此，六十一衰翁。功过差相掩，时几大不同。冥冥终日雨，忽忽半秋风。食尽囊无物，今年始是穷。
楼西落照炫新晴，簷雨犹余点滴声。信手取书开数叶，秋凉初喜夜灯明。
买菱沽酒意欣然，中辍留为斗籴钱。委巷屐声骈雨后，破窗灯影飐风前。在家儿女应饥瘦，久客衣裳尽穴穿。忽忆厄陈如孔圣，感麟犹过从心年。
平生湖海气，岁晚可谁邻。朋友非难得，情怀未必真。孤灯昏夜目，破衲冷秋身。明日天晴否，过从仅此人。
料我今谁识，交君日渐深。相看如骨肉，有志各山林。佐酒无珍具，成诗每痛箴。昼逢常夜别，雨阻定晴寻。
形泰神劳极，心非貌敬多。甘从道左避，肯羡马前呵。雪屋听儿读，花房顾妾歌。同声不同调，末后看如何。
太白尚不识，洪崖焉肯来。一蹇五獠奴，奸人之所为。得非成方遂，独无隽不疑。至今好仙者，犹为图画欺。
寺门不须入，林磵莹清襟。老树几前代，冷泉如我心。缒萝猿接果，龛石佛添金。别有真天趣，月寒秋夜深。
湖山一笑乾坤破，欺孤弱寡成迁播。不念六宫将北行，太师双拥婵娟卧。甬东香艳到漳南，争看并蒂芙蓉过。天兵及颈幸全尸，想见骈肩泪珠堕。木绵花下痛犹新，已向谁家踏舞茵。长头未及死肉冷，折齿遽专妆面春。赤城战场夜避火，万里又随燕塞尘。肉食酪浆更苟活，不惭金谷坠楼人。万户郎君遄卒死，却自金台还故里。嗟尔薄命两佳人，三为人妾亦可已。巧画蛾眉拙针线，空自纤纤长十指。后堂执乐换小名，更事少年贵公子。忆昔军中入相时，潜搜密逻渔妖姬。民间妻女凛不保，何啻如花三五枝。曲江近前少陵恐，今日总孕他人儿。贱获淫婢何所知，但为权臣深惜之。
全吴称富庶，一水忽萧条。稍辱君公察，焉容盗贼骄。浦荒櫜物谢，田落介虫饶。见说塘西路，人家总被烧。
涂潦访远客，未免褰我裳。同行二三子，先后相扶将。达官肯忘势，鳞次升高堂。具言大雨水，民饥籴估昂。西成已无望，颜色俱恻怆。斗升弃孩穉，此事真可伤。今年劣足支，所虑明年荒。肉食念沟瘠，岂无筹策良。有司执所见，猾吏尤不臧。老夫颇涉历，意欲输毫芒。窃虞水投石，徒用热中肠。不如归去来，涤闷寻杯觞。平生济物心，已施不复张。尚于朋友间，未减诗酒狂。华屋旧公孙，燕室书画香。娱琴适情性，悟棋知兴亡。万事不挂口，逍遥参蒙庄。缪忝相如右，终惭思旷傍。淫霖苦未已，积阴翳秋阳。时艰近至此，盗贼将披猖。一醉岂易得，悲歌成短章。邂逅即分首，相思云树长。
八月十五夜赏月，楼台丝管沸金穴。百万珠帘卷嫩凉，茉莉花阑木犀发。八月十八日观潮，幕帟粉黛迎兰桡。雪山沃天雷动地，出没红旗争锦标。此是钱塘旧风俗，骄贵小儿生华屋。四时有春无秋风，常知歌笑不识哭。一年不似一年秋，渐衰渐老成白头。去年之秋尚云乐，今年之秋何其愁。中户田租三万石，水潦不容收一粒。况从兵乱窘避地，白璧黄金俱丧失。前朝后市旧富人，半作道傍蓝缕身。委巷小民或绝食，粥卖伉俪捐僮侲。一切时节不复讲，履长贺岁犹卤莽。淫雨连旬未必晴，潮何人观月谁赏。月缺月圆宵复宵，潮落潮生朝又朝。事与承平不异处，唯有南来秋雁飘。
春闰秋寒早，人穷物议多。孰非愁里老，聊且醉时歌。轻捷矜乘跨，张皇侈殿呵。老夫自高卧，风雨梦渔蓑。
积金至充栋，量珠动论斗。甚者爱玩具，日夕不离手。匪德身不保，徒为他人守。吾尝蓄万书，田亦殖数亩。一旦忽破散，此事悟已久。醉卧一衾外，余皆非我有。无钱不必忧，有钱即沽酒。
去年所见人，今年忽无之。何况六十年，追忆童儿时。三皇及五帝，安在尧与羲。谓古有不死，学仙真愚痴。崇高易深拱，丧乱难前知。气力傥可恃，不歌阴陵骓。吾手幸未废，杯来何不持。
有兴云不亡，谓昼无夜时。达人悟兹理，何用浪自悲。姬周过八百，再传嬴秦萎。彭殇共一尽，修短何议为。屋角鸭脚树，开户闲观之。昨者见生叶，丹实今离离。老夫欲不饮，奈何霜鬓催。
渊明年十九，谢公破苻坚。此时尚可为，未及出仕年。太傅一丘志，永言负东山。道子国宝辈，日趣晋祚迁。参军与百里，黾勉一纪间。典午竟已矣，于兹遂归田。至今会心人，仰高醉中言。
逾燕涉漠将十霜，西风满眼榆林黄。时逢北客话围场，鞍马意气犹扬扬。骆驼红乳蒲萄酒，袒割一醉千百觞。君今病痁卧南方，掉头不顾尚书郎。紫阳山人饿欲死，江湖一壑秋田伤。哀歌相和意惨怆，夜视宇宙何茫茫。
斯人晚始识，浪走天下半。既将戟为髯，更用田作面。大材异拱把，劲翮谢笼绊。去年主糟丘，稍厌盆盎乱。忸怩较毫厘，踊跃凌汗漫。今年灶产蛙，田里足咨怨。民穷如受围，合遣老将援。医王殊不灵，疟鬼未即窜。卧念为鱼者，厄运孰与逭。羸马仅刍秣，稚子且葵苋。大似周南留，宁有东平恋。或报御史除，摇首亦弗愿。点勘篆籀古，掇拾简编断。秋雨吟斋灯，夜月邻砧练。一醉洗抑鬰，岂无爱酒伴。蠖屈未可欺，鹏抟讵能算。
瘦面皴肌暗自扪，薪殚粲尽复空樽。浪言官至同三品，且喜家生第四孙。孰谓将军骓不逝，其如处士菊犹存。忍穷守道吾心定，胙土专城莫更论。
六十余年老病身，少曾识破世间人。俗棋幸胜元无著，市药多夸总不真。傅粉涂脂何可近，藏机伏穽未须嗔。莲华岳顶看秋月，莫向长安踏市尘。
投老深知万事难，骨骸熬暑又煎寒。暗量已觉穷无敌，退省犹须强自宽。稚子能吟青玉案，异人初付紫金丹。先生归去山中好，剩有闲云许细看。
高树号风始欲丹，秋晴诗老试凭栏。食贫破砚惊犹在，身瘦寒衣觉渐宽。家里儿孙音问好，客中僮仆使令难。雪前霜后归吾圃，瘦菊疏梅尽耐看。
破窗枯叶共秋声，寒近贫人共喜晴。守道故知终有命，感时焉得便无情。今年浙右全伤水，何日天涯尽寝兵。闻道街头卖黄雀，且须沽酒作南烹。
与客观棋日又晡，佯狂落魄老江湖。未妨行事诸儿笑，敢谓知心举世无。币竭并将空橐售，衾寒兼著破毡铺。还家烂醉东篱菊，犹有儿能为我酤。
七载休官学老农，间关垂死脱兵锋。折腰早觉身难屈，饶舌悬知世不容。已幸栎阳归旧质，可能稷嗣冀新封。时清犹作茹芝老，杜叟斯言我愿从。
红尘回首即蓬莱，辛苦龙门枉曝鳃。道与时行谁不愿，心为形役自堪哀。闲观刘项临棋局，笑挹羲农入酒杯。欲乞长年仗青鸟，三危天远肯重来。
忆昔西湖北，闲寻隠士庐。水滨维舴艋，屋角认棕榈。红出仙人酒，黄披老氏书。写真元有约，隔岁定何如。
再见湖东岸，迁居傍废城。鹭群窥钓石，荷气馥棋枰。歉岁难羁旅，泥途厌步行。幽怀徯清话，岂不向君倾。
乃翁辛苦注周易，曾梦神人谈太极。清泉煮蔬啖粝饭，醯盐醤姜俱不食。迎霜猎猎缊袍青，映日萧萧颔须白。自云今代王辅嗣，憔悴形容人不识。有子有子狂非狂，其名复亨字雷阳。十五早学张道陵，二十已成费长房。篆符呪水逐鬼物，朝游燕齐暮衡湘。信奇喜异世不少，指空说无饶衣粮。读古人书识道理，定复在陈饥欲死。不如沈家跨灶郎，恍兮惚兮行怪诡。村惊郭骇争赠诗，我亦徇俗书此纸。万事宜假不宜真，往往神仙亦如此。
绛帐飘然适海涯，月明任意拣南枝。腹中书不烦行李，床上琴堪当侍儿。马队定无元亮句，草堂宁有稚珪移。他年会作安刘事，且向深山茹紫芝。
炎凉飘忽叹如流，久客仍逢岁不秋。高处未应堪著眼，闷中惟可独搔头。市酤太恶难沾醉，晴色良佳竟倦游。戏马龙山总灰灭，儿曹焉悟此身浮。
草草供行役，奇奇就苦吟。饭迟缘共灶，舟窄仅容衾。稍冷天须霁，将明夜已深。江湖四十载，空负一生心。
楼船载甲晓闻钲，知是何营将校行。百五十年兴废事，韩家军马战临平。
算橘租菱小市哗，堰头桥尾约千家。人家已尽无人处，时见芙蓉一岸花。
枯柳无风影不摇，败墙颓屋意萧萧。忽然唤醒承平梦，犹有红栏夹画桥。
麦田下种稻田干，秋尽江南亦未寒。水净风微船牵慢，莼花蕰草尽堪看。
破鼓如敲板，荒营野市边。地平天四覆，月望日双圆。徂谢悲人物，灾伤惜岁年。吾行为何事，洛咏不成眠。
北来南去雁还飞，四十年间万事非。惟有航船歌不改，夜深老泪欲沾衣。
莫笑船家生事微，新红米饭绿蓑衣。一声欸和一声乃，谁识人间有是非。
家住斜塘大户边，时荒米贵欠他钱。从此驾船归不得，无钱且驾小航船。
四千五百魏塘船，结拆船牙解半千。一千修柁贯三米，三日盘缠无一钱。
十千债要廿千偿，债主仍须数倍强。定是还家被官缚，且将贯百寄妻娘。
南到杭州北楚州，三江八堰水通流。牵板船篙为饭碗，不能辛苦把锄头。
雇载钱轻载不轻，阿郎拽牵阿奴撑。五千斤蜡三千漆，宁馨时年欲夜行。
南姚村打北姚村，鬼哭谁怜枉死魂。争似梢工留口吃，秀州城外鸭馄饨。
赌钱输了阿侬哥，黄草单衫破孔多。相趁缩砂红豆客，霜风九月上淮河。
船头船尾唱歌声，苏秀湖杭总弟兄。喝拢喝开不相照，阿牛贼狗便无情。
船行三五日，不得不思家。索米开桥栅，征钱运堰车。于官何所补，为客自堪嗟。况复饥荒后，群偷沸似麻。
海邑疏囚昔此过，鸣榔未了又渔歌。重来野色秋如许，似觉人家旧更多。晴日茅簷横晒布，水田竹架倒扦禾。吴侬苟且度饥岁，焉得官廉吏不苛。
客路晴为最，舟行稳似车。天形环泽国，秋色画田家。未用怜霜草，犹时见水花。雁过知已近，鹊语故微哗。
水乡熟处未全饥，舟楫安行盗亦稀。乘兴聊为三日客，魏塘酒贱蟹螯肥。
魏塘酒贱蟹螯肥，久要人情忍重违。呼妓访僧俱不必，醉三昼夜可言归。
较似苏湖郡，无山四渺然。近城先见塔，出户即乘船。晓泽升红日，秋光际碧天。稻粱无不足，最忆旧丰年。
全家居小艇，面色总成黧。何事偏多子，平生仅一妻。螺羹兼蚬肉，稗粥和秔粞。细省庄周语，逍遥理未齐。
岸上频呼喝，船中剧荡摇。倒桅将过市，落牵为逢桥。蟹断非羲卦，渔榔即舜韶。客愁元历历，诗思亦飘飘。
长安才上堰，风物似微饶。野老能相认，轻船不待招。炊菱开甑热，秤鲫满篮跳。偶有樽中物，何为靳一浇。
我不羡渠乘大马食肥肉，我不羡渠寝细毡居华屋。富贵两字输与渠，奈渠未免一字俗。我有诗肠如月朗三秋，我有酒肠如海吞百渎。西湖之水足供酒一杯，西湖之山可作诗千幅。羽客写我醉吟意，雪为长髯电为目。岂知天上三台星，焉用人间九州督。仕宦不达坐多言，衰老未死缘寡欲。眉毛及须尚如漆，此为寿相万事足。莫言不智又无福，宁当忍穷勿受辱。气豪未减天外鸿，神清差似霜前菊。有人指点问为谁，云是紫阳方虚谷。欲求我者，南山之南，北山之北。
可食不必驼峰肉，可居不必鸱尾屋。竹篱菜羹人得知，此中有士定不俗。东里先生癯似鹤，闲门不受童蒙渎。七弦琴外棋一枰，七星冠上巾一幅。忽然一日紫阳虚叟来，暂肯朦胧开睡目。朝闻客子代穰侯，暮见河阳诛汧督。居然鹏鷃自不齐，孰谓熊鱼俱所欲。平生此老世人嫉若雠，至此方知夔一足。无心敢徼失马福，勿用小荣包大辱。富儿贵公百花尽，吾曹冷落如残菊。君不见老氏故书教我云，守雌守黑为谿谷。会当访公更谋一大醉，幕天席地鼾卧无南北。
如池之酒如林肉，不与寒士作厦屋。马畜弥山金满堂，此但可以骇愚俗。得时引类上云霄，失势举族填沟渎。曾不若仇翁方叟两穷交，相与坦荡忘边幅。知我无钱借书令我典，至今市井小儿相指目。嗟今之人我未识，可鲁阳虎宋华督。屈心抑志谅未能，及物济人非不欲。古人胸次一相知，刘文叔忘其腹，严子陵忘其足。后之君子莫若自求福，考槃遯肥远匪辱。檀道济号为万里之长城，何似陶元亮醉卧一篱菊。危途所至太行坂，深坑莫测沃焦谷。我将归老紫阳山，尚恐乌大夫之马币聘温生洛之南，聘石生洛之北。
我虽无丝无竹亦无肉，犹有杜子美万卷书，犹有陆士衡三间屋。作诗宁作郊岛之寒瘦，终不屑元轻而白俗。文章杂在众人中，大似浊河横济渎。平生浪费几吟牋，何啻右军九万幅。既尝注漆园之十九言，又颇拟栗里之四八目。道眼一照百皆妄，未若奴耕婢织躬课督。江湖落魄但欠一归耳，休官已幸天从欲。子男女七孙四人，有菜共羹吾亦足。过此更徼非妄福，政恐招忧复招辱。宅门夏荫双高桐，园径秋香万丛菊。于是自歌招隠歌，歌曰鹤怨猿惊兮在空谷。四十余年萍蓬将七十，又何必越之南燕之北。
初上吴山北，遂过吴山南。茂树悉剪薙，余石空巉岩。向来华屋处，十不存二三。忽如入壶天，偶得羽人庵。阅画有远意，评诗无俗谈。背湖万松岭，面江三茅观。人烟向如织，今者篁竹半。猎士捕乳虎，伏弩行者断。野兽出城市，白昼无忌惮。昨仅获其一，此事可三叹。谁家有幽居，下瞰烟云洲。西极夕阳外，东穷沧海头。一览不欲尽，翠树蓄其楼。主人雅好事，置酒更献酬。禹穴渺何许，指视令人愁。酒中泛酥椒，酒味弥芳烈。菓蔬无不佳，霜螯风味绝。卜夜意未阑，醉归步微月。人生了一日，世故剧琐屑。穷达不足云，兴亡讵须说。
南来藉藉已声先，遥挹清扬意谓然。果见新诗金掷地，始知余子管窥天。三书光范门前拜，一斗长安市上眠。旧日猖狂俱已矣，输君衡鉴政高悬。
至洁不见取，此责自有人。絷维幸不及，遯野醉自珍。上下不相求，于中歌者频。歌者诚爱贤，贤者亦爱身。
万卷芸香拥燕居，客来谈论汹淮湖。精言琴律根前辈，朗诵诗篇压老夫。胥谓买邻迁爽垲，祇应负郭欠膏腴。真能隠处非难事，恐有天边尺一呼。
宦学因之当卜居，定能骑舫遍林湖。遗编早已探千古，绪论何难夺万夫。近日人才愁閴寂，此君风味极芳腴。香山老子闲无事，张丈殷兄或许呼。
堂上琴书间鼎彝，簷前金鲫映冰池。园林花木初容见，家世衣冠便可知。熟识二难俱好事，偶来两客各能诗。一时触目多佳思，烂醉如泥竟未奇。
何处消除半日闲，看朱成碧夜扶还。定知此意风尘表，能致吾曹水竹间。孝友门阑佳子弟，承平人物旧湖山。饮多过量成诗缓，酒醒思之亦厚颜。
万宇横陈碧瓦齐，浓岚淡霭总诗题。隔江烟树窗中细，过海风樯槛外低。琴仅可弦星半缺，壁应欲画雪新泥。南华卧读两三卷，犹喜晴簷日未西。
凉窗暑却扇，燠合寒谢裘。主人一不凡，永无俗客游。地高山使然，十倍百尺楼。人品似更高，不识王公侯。是中即洞天，何所复昆丘。灵府能自超，玄关元不幽。染腴匪道味，涉累非仙流。寂静保此室，毫髪不外求。有书亦时读，一日逾千秋。
行山稍已倦，径作坦腹卧。茗至即仰啜，即复起端坐。拓窗眼豁然，如见天宇大。金碧何太丽，玉雪不受涴。向来宴豢人，魂兮复谁些。积沙东西移，怒潮日夜簸。烟表越树细，云端海鹊过。人生仅如尺，倏忽分寸挫。万古一悲歌，悲歌孰予和。
诗眼到姑苏，今愁古恨俱。台惊吴后鹿，江问汉时鲈。矫夺风应息，怀襄气未苏。梅边早回首，飞鹤望林逋。
天地元知一指齐，樗庵小小架榱题。故应懒散身常健，孰谓昂藏意未低。神气自调丹鼎火，仙班不藉紫芝泥。落成此老来酣饮，酬爵端容据席西。
闲愁不断连天远，浊醪快似并州剪。兴亡得丧横胸中，冰消雪释春风转。我本不学抱朴翁，何修致此丹砂容。服食呼吸能还童，不如但饮瑠璃钟。宝莲山南屡簪聚，醉乡不省归来处。东邻西舍姓名谁，但记门前大樗树。
意所欲往路无远，暖韭早梅政堪剪。相逢不少酒一杯，大胜能成丹九转。争席者谁斯薪翁，何至帖奉鱼军容。我一山仆君一童，亦无蛾眉间歌钟。忽如云散倏萍聚，无何有乡是归处。寄声为谢黄面仙，焉用七重围宝树。
霜净天空心共远，一缕游丝无可剪。欲识人间真道人，眼近红尘念头转。历历落落一秃翁，取数过多邴曼容。从今教子为牧童，岂复敢望铭鼎钟。闲朋冷友时相聚，方寸不无暗合处。谷神玄牝要深知，钓竿须拂珊瑚树。
儒冠谁使著，何至动言贫。此事须吾党，相期到古人。衰颜犹可镜，短髪仅堪巾。举世无知者，孤灯夜独亲。
卧思身世事，无夜不更深。脱难泅登岸，逃名影就阴。樽中醉鲁酒，弦外自陶琴。诗就谁能赏，徒劳太古吟。
风云乘变化，微贱忽公孤。内足穷过达，多求智返愚。谈锋椎衍奭，笔阵扫孙吴。时彦当如此，吾归钓雪鲈。
君住平阳县，无家不读书。计偕今已废，师授未应疏。兵革崩腾后，衣冠丧荡余。别怀似难写，吾道竟何如。
碧眸冰齿寿眉厖，谁识前朝老雪江。指下七弦今第一，豪端行法更难双。向来屡获观诗卷，恨不相从倒酒缸。深愧后期似圯下，云间几度拓吟窗。
六十年前欲冠时，江湖声价已飚驰。四灵在昔三曾识，八袠于今百可期。多难渐惊前辈尽，老怀那许后人知。何当琴酒灯窗夜，莫说兴亡但说诗。
闲客何庸早起忙，高眠懒复问云祥。宦情不作葭灰动，吟笔宁争绣线长。逆旅四年逢此节，徒行六日可吾乡。冲风踏雪须归去，荠菜肥甜白酒香。
涉险骑危一纪强，四惊阳复寓钱塘。山深黟歙生涯薄，水溢苏湖岁事荒。暂遣归宁怜小婢，尚迟绝少抚诸郎。官壶岂似无灰酒，有客携来亦尽觞。
秋来意欲过江东，建子侵寻月已中。晴日久之今雪作，老夫于此岂途穷。未嫌江泌衣生虱，尚许嵇康目送鸿。可怪平生非一事，无劳咄咄漫书空。
寒空雨止暂霏微，积渐随风散乱飞。夜气直能欺毯纩，晨光不待启窗扉。儿童踊跃欢声起，鸟雀摧藏过翼稀。想见竹梢亚梅处，家人扫径望予归。
忆昔浮蛆醉玉醅，天寒一日饮千杯。危楼拥妓临晴雪，联马呼僧认野梅。岂料暮年纫败絮，尚容永夜画残灰。间关幸脱干戈死，落魄佯狂自可哀。
忆昔繁华侣俊游，宁知后死挂闲愁。无人复唱鱼儿曲，何处重寻燕子楼。张敞空思前汉尹，邵平谁识故秦侯。定应冥漠犹遗恨，蔗节瓜犀启夜丘。
忆昔华年气似云，雪湖终日醉醺醺。室家未有儿和女，宾主相忘我与君。岂信乱离生白髪，犹思歌笑调红裙。扁舟一问桃源路，治乱当时自此分。
忆昔凌晨泛雪湖，明天净地一尘无。略闻倩盼歌金缕，尽耸清扬倒玉壶。屡造庙朝终摈逐，偶登名第自囚拘。即今忍索梅花笑，死徙流离足叹吁。
忆昔湖天雪最奇，画船朝出暮归迟。忍寒赏竹怜高节，踏湿寻梅致好枝。熟醉何尝知病酒，狂吟所至动成诗。褵褷冻雀今相似，心欲高飞翅已垂。
薪粲常相迫，衾裘本自单。至分惊屡改，去住觉俱难。愁与思妨寐，霜兼雪倍寒。百年谁不尽，一夕独堪叹。
甚欲常晴日，何堪复暗云。树寒禽缩项，雨冻瓦成纹。归路非嫌泞，行庖岂厌荤。独能知此意，朝镜白纷纷。
雨声更霰雪，昏听达清晨。自笑能吟客，常为不寐人。絮寒勤拭涕，箦响惧翻身。苦语知谁会，应堪泣鬼神。
三百年来工五七，追雅媲骚谁第一。独闻彭城陈正字，向来得法金华伯。终古不朽语言在，以诗教人人不识。善学少陵而不为，殆如孟子不言易。世人往往谈神仙，便欲插翅登青天。邀寻道士学服饵，朝呼暮吸夜炼煎。换骨一语曾未悟，未办黄庭修内丹。俗流无骨但有肉，虾蟆敢竞骊龙先。姚合许浑精俪偶，青必对红花对柳。儿童傚之易不难，形则肖矣神何有。求之雕刻绘画间，鹄乃类鹜虎胜狗。由陈入黄据杜坛，当知掬水月在手。后生可畏尝闻之，君友何人师者谁。双井白门浣花脉，实字用正虚用奇。鬰轮袍曲异筝笛，藐姑射姿无粉脂。梯危磴绝不可近，尚有简斋横一枝。
倏忽何庸诘，参差未易齐。树枯元不死，雪尽竟为泥。岂谓身才老，从来意欲西。一穷宁骨立，九殒未头底。
竟与鳏鱼似，无由浊蚁持。百为元有命，一往复何疑。残梦终难续，深忧暗自知。邻雏夜啼急，吾亦忆吾儿。
务得终多惧，图全敢叹穷。懒能争口腹，差觉负儿童。客久丛咨怨，年衰绝变通。云台少冯衍，未必尽人雄。
每报家书至，心如喜惧何。欲开疑有故，已读幸无他。典粥赀财罄，寒饥幼稚多。衰门真可叹，两世误儒科。
敢着寻常白眼看，壑冰峰雪照人寒。言诗已是登坛将，劝学聊为祭酒官。士类相推无异论，亲颜遥觉有余欢。即今人物皆公等，岂不忧时意稍宽。
豪厘俗事不留情，诗律峥嵘骨骼清。初仅传闻心已服，每当展玩眼尤明。笑谈足使千军扫，移斡真能九鼎轻。焉得夜檠对吟影，同听急雪打窗声。
岁晚江空野泬寥，冲寒访我不辞遥。褰裳却马从泥溅，掬水烹茶待雪消。百战奚为蜗左角，一炊未办米长腰。寻梅端许忘车笠，握手城西遍六桥。
客囊单乏去途悠，欲诣高人未有由。如许江山明霁雪，与谁诗酒共危楼。忽惊天外来双鲤，自笑人间寄一鸥。舟滞楫胶肯予相，官河冰解即乘流。
不可不出城，顽躯百无病。不可不出城，老眼亦何净。第一脱俗尘，最便于野性。第二井不咸，所至水可饮。第三鱼价贱，第四酒味胜。第五无火惊，第六无灯禁。第七航船歌，欸乃亦可听。尔曹居城中，小屋如败甑。臭秽之所蒸，面面环厕圊。五更闻丧鼓，骨肉付烟烬。巧伪以为生，语无一可信。妇女狐媚繁，商贾狙诈竞。天下不皆然，杭城为特甚。我今才出城，七美一朝并。眺望心神清，眠卧魂魄定。空阔水云间，孰谓雪风劲。寄语城中人，何时免闂穽。不可不出城，所以发兹咏。
已雪又复雨，天寒行路难。船中寒尚可，未若堰头寒。已雨又欲雪，泥深行路迷。岸边泥尚可，未若堰头泥。官船买船逾十丈，终日牵攀仅能上。小船不阔五尺者，大船塞之不容下。堰夫惯见甘途污，轴胶缆断相号呼。得钱赡家计未愚，不惜身如牛与猪。人生劣可足衣食，何必来此堰头立。
岸上马蹄响，县中更鼓清。篷背雨亦止，意当明旦晴。梦记所泊处，乔木枯峥嵘。天色果开否，浩浩惟风声。篙师夜先起，船尾灯火明。苦寒未可发，妇为治餐烹。咀嚼似有味，宿昔余蔬羹。人世如此耳，役役一饭营。负贩规货利，干禄求荣名。斯人以家浮，止尔了一生。大者据疆土，以国相攻争。至微若蝼蚁，行阵有战征。我卧思此事，究竟终何成。顽仆懵无知，鼻息如雷鸣。
大寒岂可无杯酒，欲致多多恨未能。楮币破悭捐一券，瓦壶绝少约三升。村沽太薄全如水，冻面微温尚带冰。爨仆篙工莫相讶，向来曾有肉如陵。
老病今如许，江湖岂所宜。未妨宁过计，不是故多疑。歉岁真难度，奸人或见窥。移舟入城泊，何敢强违时。
缥缈凌空一叶船，闭篷端类管窥天。千林尽赭当寒月，万室俱枵更俭年。未必风饕真堕指，其如草窃正垂涎。瓶梅斗汲山斋夜，曷不归欤枕石眠。
行舟观岸树，意若有不足。岂惟柽柳杨，亦颇间篁竹。猥琐匪大材，谁谓真不曲。北风稍向南，南风稍向北。弱质不自由，随风作反复。我家有乔松，似是千秋木。下无藤萝缠，上无禽鸟宿。清阴荫百亩，毅然立于独。八风吹不动，矧肯变寒燠。是可托吾庐，隠居于此卜。焉能江湖间，浪与此辈逐。
铁阵突万人，覂驾行九轨。圣门称其德，成功亦云伟。嗟尔驿骑者，售身堕泥滓。朝才南一程，夕又北百里。鞭走不暂停，脊背作疮痏。尔生既无知，尔死然后已。盐车未为甚，敝帷无复拟。惟人役万物，致用斯为美。用之失其所，益此即损彼。服牛利播种，钻龟卜休征。牛龟何不幸，为人谋何矣。释氏欲无生，厥意殆见此。奈何说轮回，眩俗滋谲诡。人畜互相为，万万无此理。皮毛受困苦，王侯享华侈。谓皆前世事，夙业之所使。我独谓天性，岂各私一己。生囿形骸间，死散虚空里。性同质不同，窜易乌有是。爱人而爱物，人当近仁耳。使其一不爱，何惜一马死。我赋驿马篇，哀歌有深旨。
穷旅宽愁思，严寒作淡晴。终须开日色，何可欠风声。地白犹含冻，天青渐放明。吴门稍和暖，应有故人迎。
天若不产绵，世多冻死民。世若不酿酒，亦复愁杀人。冻面无人色，泊舟下塘侧。绵衣既云薄，酒亦何可得。妙绝少陵句，舟重欲无闻。袖手复缩脚，意终思一醺。试一问篙工，酒自此间有。奈何泥滑滑，寸步未易取。不恨衣绵少，但愁无酒钱。能将钱致酒，即似衣添绵。忍冻至于此，犹喜肆嘲弄。此雪遂大作，不冻复谁冻。
春风元在眼，雪定不难消。冻杞垂红子，晴麰动绿苗。行人相叫唤，旅雁忽惊飘。古柱镌年号，承平旧石桥。
似觉晴光稍不同，天成奇句与衰翁。雪滋死草芽先绿，冰浴新鹅掌倍红。荏苒客途惊岁暮，凄凉家事忆江东。小长桥畔谁知许，一棹孤舟万籁风。
平生不信有升天，今日临风似欲仙。海内百年诗客眼，雪中一叶太湖船。绵绵草树渔汀远，续续茅茨野屋偏。定是丹青不能画，一浇殊欠酒如泉。
太湖三万八千顷，物色分明为我饶。风急落帆临古塔，雪深著屐渡长桥。一蓑灭没渔家乐，数字欹斜雁路遥。小立忍寒不能去，百年壮观尽今朝。
雪霜何太甚，寒意极今年。红早迎初日，青还见旧天。晴光明草屋，暖力破冰田。堰路应无碍，频频问过船。
船摇不能卧，起问夜如何。煜煜明邻火，遥遥起暗歌。暖知残雪尽，晴见大星多。良喜前程稳，无风水不波。
轻船摇兀涕垂颐，我见人船更谓奇。琐细穿篷仍急舞，迷漫渡水故斜吹。孤村茅屋炊烟绝，匹马毡衫冻仆随。此是老夫有声画，丹阳道上雪天诗。
君不见奔牛吕城古堰头，南人北人千百舟。争车夺缆塞堰道，但未杀人舂戈矛。南人军行欺百姓，北人官行气尤盛。龙庭贵种西域贾，更敢与渠争性命。叱咤喑呜凭气力，大梃长鞭肆鏖击。水泥滑滑雪漫天，欧人见血推人溺。吴人愚痴极可怜，买航赁客逃饥年。航小伏岸不得进，堰吏叫怒需堰钱。人间官府全若无，弱者殆为强者屠。强愈得志弱惟死，无州无县不如此。
雪没无行路，风吹欲倒人。岂堪犹作客，忍负不赀身。似水惊衣被，如金议炭薪。从来无许冷，此际岂宜贫。
冻雪犹凝滞，阴风欲怒号。树梢栖鸟堕，船底积冰胶。孰匪焦先室，谁能范叔袍。竟无沾醉策，足与苦寒鏖。
自从书云入嘉平，一月间无三日晴。大雪二十五六日，漫天塞地冰峥嵘。吴江渡桥意颇快，吕城争堰心还惊。丹阳古县暮落牵，冻人欲死无人行。夜投孤店风更紧，燃草不烟灯灭影。北人下马惊相问，自古江南无此冷。求薪不可炭更难，仆御告馁衾裯单。我生南土六十二，自古江南无此寒。卧不脱衣袍带断，湿靴破袜泥袴绽。焉得闺人呵手缝，可向谁家借针线。船路不通驿路泥，田家闭户如鸡栖。推车荷担唤不去，宁煨藁秸烹糠粞。可以我而返不如，乾坤浩荡岁云暮。岂无拥炉画灰处，焉用遑遑问征路。
漂零踪迹客囊空，迅驶光阴岁律穷。野次忽惊三夜雪，林端初住五更风。斗杓南指天犹黑，海气东升日已红。稍借晴光动杨柳，归心肯复后春鸿。
雪路冈泥滑，无过亦缓行。丹阳朝冒冻，白土暮逢晴。俗织纱为业，村帘酒有名。贩商非我事，一醉客心惊。
王气金陵宅，仙家句曲山。兴衰频返掌，寒燠互循环。雪没陂塘里，春生花树间。颇闻糁羊美，无酒破愁颜。
土入江东厚，民方浙右醇。疏松冈路雪，晴麦野田春。往事更离乱，衰年厌苦辛。兴亡不须叹，请看石麒麟。
相逢未觉道途难，把酒论诗数夕间。磊落胸襟开古谊，从容色笑借和颜。长年役役鱼千里，末俗悠悠虎九关。頼是同乡复同味，一寒如此遽春还。
风灯雪屋话艰难，各喜诗成咳唾间。早幸渊骞同阙里，终当园季隠商山。草玄执戟空投阁，枕面参军善闭关。祇恐傍人足嘲讶，如泥烂醉不知还。
小难和气如三春，大难色莹清无尘。小难作诗到圣处，大难更自髯绝伦。天怜今年穷已极，稍慰蒹葭霜露身。恶风剧雪走千里，一识顿有两玉人。西冈李氏自五代，彩棒作尉金沙津。神尧之子太宗弟，郑王枝叶元至亲。衣冠不绝七百岁，至今宝藏唐告纶。吾家秋崖与题跋，乐石刻玉高嶙峋。龙准子孙鸿雁行，仿佛犹见青莲真。江东浙右乔木国，小却管领儒簪绅。雅衰风息离骚降，迩来此道尤荆榛。少陵一老擅古今，学所从入须黄陈。后世口耳逐世好，九苞一角谁凤麟。君家兄弟名骤起，传者惊叹笔有神。门第既已推第一，人品学问俱不群。呜呼宇宙之大我辈未尝少，高歌一曲吾气其庶伸。
忆昨与君同榻时，奇温叠重狨豹皮。醉卧呕吐污茵帐，君不诮责予不知。一从建康出城去，七里八冈泥涉路。一步一滑不可度，始复思君寝处处。幸有笋舆犹得乘，其实不胜其战兢。句容破店无卧榻，一夜打坐如禅僧。老顽穷健耐辛苦，地角天涯迷处所。客中知我何如人，店妪无頼肆讥侮。蹉跎六十二年身，明日又见新年春。祇应独坐思乡客，犹胜孤征失路人。
陂满风初漾，林明雪未残。路泥尤觉远，野阁不胜寒。军过开门少，村稀觅店难。忽逢新日色，久别喜相看。
椒颂无闻不见傩，客途如此寂寥何。丙寅小运流年换，丁亥当生本命过。白土市荒沽野酿，紫阳山远梦吟窝。还家要及春犹早，花满千山笋满坡。
腊月廿九日，丁亥之岁除。朝发句容县，寒空晴色初。初晴信可喜，泥深犹尺余。午憩白土市，暮指丹阳湖。未至四十里，落彩沉金乌。泥昼尚可涉，泥夜何可逾。况乃冈坂间，十步千盘纡。积雪五十日，冻块始半苏。雪中间以雨，野溜成沟渠。埂塍或断缺，下有不测淤。江南旧行役，两夫肩竹舆。与其一跌三，不若拾而徒。芒鞋既已著，岂复惜衣裾。黑者为水潦，白者为路途。暗中相摸索，前行后号呼。右手拄我杖，左手一仆扶。远村坎坎鼓，守岁以自娱。荆棘莽苍中，焉从造其庐。前导忽还迓，道远店亦无。求宿一农家，地卧用草铺。于此得偃息，岂敢过有图。暖汤濯倦足，浊酒斟浮蛆。意色默相贺，天其念无辜。幸无坑穽堕，险不狼虎屠。灯下见异物，非马非骡馿。藏牛于屋内，云以避穿窬。终夕噍草声，去枕才咫且。从者各僵仆，不异犬与猪。平生几今夕，亦尝分郡符。军府炽庭燎，丽谯侈门符。宾客候兵卫，儿童奉屠苏。焉知穷且老，狼狈逃村墟。疮痏腰膂破，痒痛皮肤枯。大风鼓天地，啸鬼号鼪狐。使其伏榛莽，岂不戕厥躯。遥遥乌聊山，有竹有琴书。我故念我家，儿女亦念予。目睫竟不交，炯然如鳏鱼。晓行付一笑，终夕空嗟吁。作诗纪此事，异时示吾雏。
夜卧田家牯犊傍，晨兴籼饭煮葱汤。阨穷未觉英豪耻，清苦应容寿命长。客路天晴聊可喜，家园春动自难忘。已欣旧岁交新岁，却向丹阳忆紫阳。
轧轧箯舆猎晓霜，孤征无复共椒觞。浮生物物身为累，垂老年年节是常。稍听村田喧鼓笛，遥怜儿女欠衣裳。于潜西上王干路，苦忆茅柴白酒香。
垢痒频搔虱欠烘，泥行草宿叹匆匆。欲纫衣苦无针线，每煮羹难得菜葱。险恶固宜防贼盗，愚顽莫可恕奴僮。闲人况是身为客，是事难将昔日同。
客里三年问岁除，毗陵归路又正初。自怜囊涩难沽酒，犹喜船宽可读书。草比旧痕青已倍，雪成陈迹白无余。脱寒就暖真奇事，差觉穷途意气舒。
数星犹自耿寒空，海气弥天晓日红。没胫已无当路雪，打头不过暂时风。乡情客思鸿飞外，春色晴光鹊语中。临酒对花犹健在，谁云矍铄一衰翁。
繁华销歇市朝空，此地何堪著固穷。久似坎蛙居井底，忽如野鹤出笼中。宿酲夜解催花雨，归棹春乘上水风。及得清明到家否，新芽茶绿牡丹红。
不为潮从海上生，元来水浅浪波平。屈曲盘旋船百转，始知从古浙江名。
海门山到富春山，碍石冲沙水几湾。不是此江故盘屈，雪涛何得诧吴蛮。
长山礲石片帆斜，小雨初晴日眩沙。回首遥看富阳县，青烟低罩一丛花。
属镂愤气已销平，江入新安水至清。净洗长安遮日手，更容尘土到冠缨。
书生豪侠味终酸，诗客颠狂骨本寒。趋就坦夷非不欲，屈蟠老硬亦良难。故将军已编民伍，冷广文犹齿学官。何处浊醪谋一斗，能来相送上严滩。
畴昔兵兴岂料今，朱幡犹忆对青衿。棠郊自愧无遗爱，芹泮遥知有好音。练水招予归旧隠，锦峰输子擅清吟。岂无樽酒能娱客，黄浦门头一再斟。
旧守烦人送酒钱，江边五夜泊归船。就中最忆南山好，一老癯僧伴醉颠。
垢汗熏蒸虮虱肥，花前未洗雪泥衣。到家儿女应相讶，四载漂零仅一归。
朋簪连日醉如泥，别后临流意自迷。语燕驻空相尔汝，飞花吹岸各东西。
客路由来但喜晴，山深何况更舟行。孤篷酒醒三更雨，滴碎愁肠是此声。
一夜水高丈五六，移舟稳傍渔家宿。矶头浪急上滩难，舟子索钱赛神福。
踏竿倒挂似飞猱，水长船行拂树梢。忽讶平途成峻濑，更怜危石没深涛。
何处岸颓漂大树，明朝水落阁平滩。村民争剪为薪去，万事从前预料难。
覆野春阴不肯晴，舟中无酒亦无饧。故教客子知寒食，时有梨花一树明。
立岸儿童看客过，人烟近处放牛多。万株漫自栽桑柘，一缕何曾织绮罗。
乘时盗贼起风尘，战血苔痕几度春。古庙仅能存大树，荒山犹自少行人。
水杨梢上欲绵飞，犹觉春寒未解围。为怕江风吹客梦，船篷缺处塞蓑衣。
晚风微劲喜新晴，夜半船窗漏月明。卧看孤篷摇水影，悠然枕上一诗成。
夜寒如觉有猿吟，积翠重苍万壑深。下水轻舟弦脱箭，盘山细路线穿针。
刺桐花发草如蓝，欲卸绵袍剪纻衫。一夜春霜忽如雪，江南天气不宜蚕。
野桃篱落鹊双鸣，春晓微寒放嫩晴。汛扫松楸家已近，犹余七日是清明。
花间预想到家时，笋蕨堆盘荐酒巵。点检儿童参小学，招呼朋友说新诗。
青谿元是歙东乡，吾祖于时肯宝黄。避地江南结庐处，同时邻舍有严光。
蕨拳欲动茗抽芽，节近清明路近家。五日缓行三百里，夹溪随处有桃花。
歙州民与睦州民，比似吴儿大较贫。为问山中有何好，山中剩有读书人。
白纻乌纱巾，久不见此客。眉长耳有毫，眸子秋水碧。惠然顾柴门，坐对山气夕。荒芜渊明径，寂寞子云宅。携酒意殊厚，细酌话宿昔。袖中出新作，关键有阖辟。五十始学诗，定复笑高适。繄予骨相屯，年年困行役。里社何幸还，尾君杖屦迹。苦辛厌奔驰，忧患饱阅历。胸中万不平，一笑春冰释。双鸡古侯膳，拜赐书之策。顾无明月珠，何以报私觌。
死者已无知，生者暂为客。三年归故庐，松竹元自碧。屡惊山中人，永卧泉下夕。一二老朋友，何处卜兆宅。独君有寿相，气貌不异昔。冷官故稍卑，良畴焉从辟。幽抱能自宽，胜味各有适。中守神既全，外物至莫役。未悟如梦寐，忽觉无痕迹。眼明远堪眺，脚健险可历。万重烟霞间，不乏仙与释。吾侪数老翁，撰日散游策。当有佳诗篇，付与来者觌。
禊节去未远，是日天更朗。微寒护余芳，春野绿渺莽。爰从峻岭登，岂殊茂林赏。支策拄云汉，举袖拂星象。遐瞩两眸豁，徐步一足往。年迈忽臻兹，时平犹忆曩。誉竹谈亹亹，吊松色怏怏。青空鹳鹤唳，碧甃蜗牛上。龛金窥扁颜，簪玉观塑像。孰谓幽谷僻，有此殊庭敞。豪饮杯杯满，清吟字字响。佳儿奉亲老，高第事师长。考击谢钟鼓，倾写竭瓮盎。自可作画图，未易绝梦想。吾家酴醿花，高架政堪仰。能来一中之，勿待南飚爽。
大门祖父昔闻声，交臂差池恨晚生。欲与万山修郡志，谁能三世擅诗名。故知龙颔无鱼目，更觉松心异舜英。字稳句圆经几炼，定应九转已丹成。
彭泽五斗米，竟为督邮去。动干寄奴诛，孰识日涉趣。汉元潜震宫，广受忽高举。心已料恭显，定至杀萧傅。事君义当死，肯复问生路。威福弗惟辟，明哲有回顾。渊明咏二疏，寄意匪自誉。丧元辱先体，贪位综世务。未若见几微，政尔养高素。展画读瑰染，公等各超悟。风霜敛劲气，泉石入幽虑。足可休余年，何用簉朝著。
攫果实饥嗛，三声泪沾裳。尼居曾子侍，宁甘读此章。不食痛所生，乃能善居丧。林端有返哺，未敌乌衣郎。面故可颜彪，臂岂徒李广。泣血同高柴，托音异原壤。谓当葬其母，山林纵之往。勿复绊诸笼，充此儿女赏。
郑里茶山乃诗祖，继之章涧两泉吟。端能捷疾追芳躅，当复幽冥入苦心。力到光前还绝后，事殊思古定伤今。儿啼可止有新样，黄叶元来不是金。
我非尘中人，素心在尘外。深谷行人稀，幽赏与心会。原畴苎苗肥，岭坞杉木大。女绩男斧斤，生理于此頼。稻畦无凶年，山泉百道溉。水满时自舂，奇哉涧边碓。惜我乏寸土，把茅不容盖。老矣徒空谈，惘惘发深慨。
儿时度大庾，未识险与艰。剑阁天下壮，老矣无由攀。兹岭同我名，穷源路如环。一重复一掩，千弯仍万弯。怒石跃奇鬼，淙流出其间。高处望来处，井底忽升天。为言上复上，何如居庸关。
仇池非仙境，商岭在人世。讵必深且僻，而后兵可避。大物有转移，戈甲满天地。城郭非云远，马迹竟不至。蓊蔚树木密，复重涧谷閟。中有长者家，累叶重名谊。积德服里社，故非一朝致。园池既显敞，栋宇亦弘邃。文甃洛花红，雕笼陇禽翠。恍然壶中天，逈与尘界异。崇觞延老夫，子姪尽擎跽。岂惟授之粲，抑且侑以币。客来无不速，各各满其意。居多章甫冠，宪宪洁衿佩。如闻筑精舍，徽国严祀事。纪载傥予属，庶用报嘉惠。
盘山莫讶去程赊，风俗真淳尚可嘉。行客门前方下马，主人店里已烹茶。百泉怒喷常疑雨，万木阴森不见花。倚杖苍崖忆何事，白云深处晦翁家。
笔追古作未云赊，正始遗音到永嘉。谏列合骑沙苑马，从臣宜赐壑源茶。吟边彭泽先生柳，梦里长安进士花。不朽故知非爵位，文章海内旧名家。
干淳一老去非赊，里社游谈亦孔嘉。仙驭不还缑氏鹤，禅机空说赵州茶。神农为我先尝药，迦叶谁今又笑花。欲向君侯问端的，流风应谢鲁东家。
越燠燕寒万里赊，相逢重接话言嘉。乘车君不轻予笠，缺酒吾惟啜子茶。斯立官衔清似水，叔原乐府丽于花。内交傥许如元白，各赋春深二十家。
落笔谁云古意赊，四灵何得擅东嘉。跨鸾未斫吴刚桂，对鹤频烹魏野茶。商略春词犀堕雪，留连夜酌烛生花。如君三世工文墨，江左于今有几家。
一自为农去国赊，九天无路献忠嘉。不争老杜广文饭，且共仰山鹙子茶。字画故家元祐脚，篇章时样鄂州花。它山待刻钟楼作，震撼烟霞十万家。
乾坤磔裂岁年赊，忽复中原庆获嘉。雷焕竟能出神剑，张华才许识真茶。一身北去南来雁，万事朝开暮落花。诗句辱公过相奖，已甘终老作田家。
愧子初来坞路赊，曾微酒旨与殽嘉。答诗辄便拈枯笔，接话才能供淡茶。膝上佳儿如玉雪，山中春事几风花。良畴世世勤菑播，终待明时遇宅家。
修程万里未为赊，年少曾逢世运嘉。早擢高科题雁塔，合班迩列餍龙茶。宦情划似云归岫，时事惊如雨送花。书林宝藏饶词藻，肯羡青霄富贵家。
数步朱塘路匪赊，晦翁亭创自端嘉。遥闻古屋环修竹，拟汲寒泉荐苦茶。万镒黄金何足宝，四枝丹桂有余花。诸孙风骨今犹别，师友渊源自一家。
登畿稍借隙阴赊，告后谋猷岂不嘉。未断周妻及何肉，已忘党酒与陶茶。病躯度日惟凭药，秃鬓经春不识花。頼有公诗满归橐，定成多宝骇贫家。
极知旅琐酒难赊，亦欠鱼如丙穴嘉。稍向市工求旧砚，更从山户觅新茶。芙蓉欲度崔嵬岭，芍药犹余烂漫花。但恐归途别怀恶，时须回首故人家。
桑畴麦陇颂声欢，竞说琴书政事宽。方寸惟知存岂弟，丝毫不肯作艰难。爱民何啻如儿子，行路休教避长官。来往星源凡几岭，从今都作坦途看。
哦松人与职俱清，时见春郊雨又晴。所学政应如陆九，只消一语了平生。
官无大小各分忧，可但专为七尺谋。说著此身便非是，寄声多谢薛嘉州。
此宅元无一物遮，问君隔壁是谁家。伏羲未画前头事，篱落傍边靠得些。
三两茅庐一径深，略知住处未知心。元来有物先天地，难向君家屋畔寻。
熙宁相住半山寺，元祐人宗独乐园。早起庵中钓鱼手，未应宣靖失中原。
独乐人闻新法新，定应翻作独愁人。墓碑一仆党碑立，已觉园花埋战尘。
麦陇初秋晓吹寒，新篁摇动碧琅玕。涤烦解愠谁相似，父老人人说长官。
素纨摇月坐高堂，病暍应无困道傍。好倩丰隆吹火伞，人间各受一襟凉。
万叠春山积雨晴，新茶处处煮车声。不应独送月团片，偏与卢仝两腋生。
大虚空重片光悬，何异初开混沌天。能办辛勤磨玉斧，不愁缺月不团圆。
尧付诸冯药一丸，养心谁续执中丹。三千年后人能服，圣处工夫似不难。
文言当日演韦编，夕惕爻观变兑干。进德立诚说方法，定曾参到杏坛前。
临风玉笛调孙郎，百字尘昏纸尚香。细认黄家元祐脚，似人殊喜见他乡。
句圆字稳削陈言，诗律吾曹合细论。五藁端能压南岳，后村死后有前村。
镂金镌石切瑶琨，深入诗家不二门。刻画工夫初亦苦，终然芒角了无痕。
人间渐少老书生，真赝谁能别旧坑。磨墨挥毫自奇怪，可须一砚苦求精。
谁凿山中龙尾石，遍与人间供翰墨。蛟螭妬嫉互盘踞，鬼神守护勤呵叱。苟非其人不轻出，似觉天公深爱惜。磨砚轻写俗文章，岂不青蝇污白璧。砚工具眼如玉工，千岩夜见月贯虹。悬崖深渊致巨璞，毡包席裹箱奁中。深藏不敢亵天赐，胁取岂无王与公。脱使捐金动至百，卒未肯售宁固穷。客行何来身突兀，作字不媚诗有骨。此翁谓是谪仙人，开匣再拜献此物。乃知杨翁亦奇崛，气高肯为势力屈。剑与烈士得所归，天下之宝不可忽。
滔天笔势百川东，小待清霜万壑空。能草子虚上林赋，更须收敛入檀弓。
人物真高绝，何徒上下床。转头异今古，翻手变炎凉。应候禽虫语，知时草树香。吾曹能不朽，宇宙与俱长。
慷慨怀人独倚楼，定应故国此神游。共知道派传洙泗，犹觉文星贯斗牛。八佾舞移谁有鲁，两楹梦断已无周。先生不遇关何事，更作离骚一段愁。
新堂育士焕榱椽，突起文公故宅边。孟子向来推亚圣，邹人谁不企先贤。遗书会萃垂千古，缺典因循近百年。为问杏坛旧邻里，颜曾以后岂无传。
天地初开孰结融，一溪千折万山重。县城似绕流觞水，郡路多由对镜峰。祠庙骏奔干竺会，乡邦鸿硕兖邹封。版图三万东南有，二事无能可比踪。
卧闻邻客晓先发，亦束寝衣辞旅榻。急雨顿止风稍动，空山微凉路不滑。溪流向西吾适东，舟渡者三更横纵。人心最险天自易，左路欲穷须右通。蚕放三眠大麦熟，含桃烂红豌豆绿。野次思之不可致，七日菜食市无肉。南山之北归去来，摘菊剪韭手所栽。说诗命酒花当开，焉用拾是登崔嵬。
众山环如规，中有一川水。山腴翠树圆，水洁玉石峙。居人近百家，耕余习文史。此翁独能诗，早充宾贡士。平生宦情薄，一试仓庾氏。中年厌兵革，肥遯白云里。时时吟一篇，自教孙与子。满屋读书声，万事不到耳。问途访幽居，曲折十余里。麦天小雨霁，初夏风日美。远迓携饮壶，剧谈并宴几。门帖句句佳，字画亦劲伟。尽出名画挂，频共高阁倚。烹煎茗笋良，饤饾蔬果旨。鼓吹聒深夜，酒酣未容起。寒薄攀华盛，两姓合嘉礼。东床向志学，骨相良可喜。积德贻后人，方兴未云已。发禀济青黄，垂绅曳朱紫。天人幽显间，施报有兹理。略窥宅边园，培芳茂花卉。黄鶑殆无数，白鸥不知几。山茶及岩桂，叶叶莹如洗。间气钟人物，吾故卜诸此。老夫托姻好，悠远自此始。定当继朱陈，何但夸孔李。
东南天地早闻名，三载吾邦沸颂声。山好更饶诗句好，江清未抵使君清。涓涓流水秧田足，细细吹风麦陇晴。客子归来问耕获，故园似可养残生。
万峰奇峭一川平，四月清和十日晴。蚕麦丰登宜把酒，山城只欠艳歌声。
高凭远眺酒频斟，谁识风前快饮心。州县长官胜邻境，秧畴水满树林阴。
俗徒纷云云，章甫殊不竞。不竞何以故，无奈二氏横。予曰实不然，请各言其行。开辟古至今，儒道独也正。柱史玄牝门，专气保清净。末流诡长生，妄欲夺天命。灵山见作用，误认气为性。轮回岂有之，怪缪莫究竟。两俱可鄙者，巫觋事禳禜。愚氓惑幻说，往往堕坑穽。既曰身出家，粉黛侈婚娉。岂不交鬼神，酒肉厌膻蒏。此曹浪夸毗，内衰外徒盛。吾侪读何书，尧舜至孔孟。抢攘干戈后，学校幸未屏。穷者伏闾阎，甘忍饥寒并。仕或为冷官，官冷亦何病。宁戚半夜歌，曾点暮春咏。求己胜求人，自重岂容轻。东家子朱子，述作贯百圣。遗言一一在，足可雪几映。省察中为和，存养义由敬。上溯周程张，例不颛宰柄。乃有功斯文，如揭日月镜。韶音一以还，二氏噪卫郑。榛蔓彼自迷，我此松柏劲。历观史传间，不学行国政。丧亡窃威福，依附涉巧令。异端伺罅隙，磨牙骋讥评。前哲贵内修，韫匵宁待聘。信有饭不足，未羡庖欲清。勉哉子此行，始终抱渊靓。万一际奇逢，定作苍生庆。不然归去来，预戒菊径迎。
长官行县课农书，耕叟治田贾趁虚。上到岭头望应喜，人烟今密旧时疏。
高低田水入溪流，溪岸闲横野渡舟。麦饭家家甑中有，永无犊佩起山头。
树形万怪石千奇，我亦曾行亦有诗。焉得一官如长吏，出郊长是看山时。
悬崖复岭间冈坡，如此天边远碧何。谁道此中曾得句，道傍老树阅人多。
骑入州城出县城，不须人送不须迎。连峰峻岭崎岖极，政自胸中掌样平。
摩拊惸嫠达下情，领州作县总书生。清诗要自清心出，比自新安水更清。
屏除呵殿少人知，随马囊诗更有谁。五百不来村落静，自然生齿似螽斯。
老农持底报君公，十日甘霖五日风。夜静山中看天象，福星偏许照江东。
山高田易旱，已过一旬晴。岂止商饥饱，真成决死生。甘霖三尺透，病体十分轻。想见琴堂老，催诗意倍清。
山中岂不乐，奈无田可耕。傍宅莳荒圃，长夏日闲行。行倦即独坐，时闻幽鸟鸣。剪花汰葵冗，护笋观竹成。诗就意偶到，事罕心无营。忽复佳客至，取酒相与倾。熟醉径高卧，颓然忘送迎。余龄能几何，聊用遨此生。
去年苦雨客西湖，汤餠经营至午无。穷老复能逢顺境，归林聊得保残躯。亲情饮食烦相问，朋友歌诗似稍腴。永感情怀更衰病，可怜儿辈事庖厨。
今年六十二，弃官八年矣。生世业已休，来日凛无几。孰谓尝作郡，旦暮窘薪米。少时颇豪宕，晚乃穷如此。此事非所忧，所忧学业圮。孤卧仅一榻，疾读动千纸。积迷如望洋，顿悟不违咫。深井朱夏寒，自汲洗手水。心更洁于手，时以理趣洗。平生大缪误，岂不习经史。搜览浪该博，著述堕浮靡。诗虽稍得名，往往语多绮。夙愆奚庸追，旧嗜差可止。回车遵大路，千圣同一轨。兹晨记吾降，益复感髪齿。忽虚苦下泄，乍实结中痞。道在果何惧，朝闻夕可死。朋友挟壶酒，卒爵强告旨。敦笃谢亲姻，辑睦頼邻里。人情不容拒，羔雁间豆篚。酢宾有故常，勿药姑少俟。清庖作汤餠，沾丐儿女子。菲馔彻馂余，稍亦及仆使。老夫且伏枕，万事莫挂耳。处约犹处乐，可不省诸己。俗竞徒朵颐，退修宁贲趾。幼者日以长，衰迈斯可揣。要令百禩后，知有老居士。
迩日岂无雨，东有西或无。有亦仅鸣瓦，不肯鸣庭除。簷声尚难滴，况望浮沟渠。滂沱靡后继，霹雳空先驱。山田半未莳，莳早青苗枯。切虑旱势迫，莫办暑气苏。去岁当此际，浙乡渺为湖。穷冬六十日，所至雪塞途。无乃天力竭，有如酒家垆。瓮盎夙倾倒，遂绝来者沽。或谓帝有赫，岂忍氓毕屠。久蓄必大泄，勿遽宜少须。邻寺钟鼓晦，顿与常时殊。果即骤倾注，屋漏衣巾濡。平明视荒园，破鞋涉泥途。讵惜葵卉仆，但喜豆叶腴。西溪报桥断，渡舫若小纡。遥想农出野，蓑笠争奔趋。吾虽乏良畴，窘饥意已纾。天下免沟瘠，敢叹瓶无储。
山中五日寒，霖雨久不止。稍稍云意开，骎骎日色美。驾言出东城，道傍玩流水。胸次积滞闷，一见似可洗。问讯元方兄，太息雍端子。养性在知命，制事当达理。病乃老人常，贫非志士耻。时运纵衰谢，见趣肯卑鄙。荒野叩槿楥，幽轩俯莲沚。吾友跫然来，君子有酒旨。青甘剖嘉瓜，碧脆摘新李。加笾何必多，真率故佳尔。学道气臭合，成文笑谈绮。鸣禽窥林间，跳鱼出波底。惊见我辈人，未有客如此。良晤匪易得，浅醉弥可喜。会当时盍簪，斯乐未云已。
子去桐江路，诸生迓水滨。为言前郡守，独忆老诗人。揖拜衣冠古，歌游栋宇新。故吾谁见念，辛苦战场尘。
藕花茭叶忽明眼，此地聊乘解愠风。无酒尚堪翻作有，苍颜终不变为红。虚声浪漫盈天下，急景奔腾过日中。万事可容著心力，迩来诗句亦怱怱。
青囊遗论究几深，屋宅为阳墓宅阴。元出易中后天卦，更凭心上指南针。故知形胜从来有，难必荣华此处寻。周洛秦函倏兴废，岂虞山水唤之今。
五月今年更索裘，穷山积雨冷于秋。斯须变化真难料，宿昔沉绵幸少瘳。老强读书犹有益，贫因知道故无忧。葵花零落浑闲事，且望田家早稻收。
慵起披衣出户迟，今年最喜免招医。粗容破灶炊云子，可用芳筵佐雪儿。醉后作诗多不记，梦中读易了无疑。雨晴风爽园林密，独立清阴过午时。
暑天无暑荷天公，似觉吾家亦未穷。荫傍汉朝名将树，凉分楚泽大王风。洛遗书订三焦误，河负图观一点中。忽藉流萤足诗句，黄昏烨熠起林丛。
雨足秧畴始放晴，乡邻所至有欢声。宰公明察无冤狱，太守辛勤自劝耕。我昔黄童成白首，谁今赤子视苍生。定知米价秋来减，遍买村醪处处行。
夕阳已下月初生，小暑才交雨渐晴。南北斗杓双向直，乾坤卦位八方明。古人已往言犹在，末俗何为路未平。似觉草虫亦多事，为予凄楚和吟声。
万事峥嵘入夜思，稍欣无病且无饥。山田望稔秋收近，暑月乘凉早起宜。暗撚须髯惊露湿，倦爬疥癣喜风吹。买薪汲水营蔬茹，草草盘餐了一炊。
治郡愧坐啸，归田服躬耕。始觉少年误，浪作万里行。书传极古汲，词艺争先鸣。岂知老欲死，一事终无成。之子初游远，物务思经营。北望中原阔，东视长江倾。金陵冠盖地，岂无倒屣迎。心赏少不至，谨无负平生。
星源长贰两贤者，丰采精神玉不如。诗外更工长短句，腹中何限古今书。平生事可心无愧，我辈人常气有余。记取孚舟亭上语，定应时复寄鱼书。
晨起无一事，坐看南山云。为雨殆可必，盎然心自欣。耕畴已久捐，稔岁犹愿闻。匪惟救阨馁，兼足苏惔焚。升降地天泰，兑艮通氤氲。高能以虚受，能下斯为君。宇宙傥非尔，函灵焉不偾。吾生与草木，幸兹同芳芬。
幽林响欲滴，夜色始欲分。扶桑定已红，星象收其文。尚复有飞鼠，扑击空中蚊。须臾两灭迹，寂然藏纷纭。邻烟气稍上，谷禽声渐闻。七月入伏末，未减炎暑熏。皇后漏雨意，似闵黎庶勤。此心谁予知，坐看南山云。
调和风雨顺星辰，幸是人间自有人。老頼独眠无疾病，闲能早起更精神。胸中羲后先天易，物外无怀太古民。颇怪吾庐旧山色，不随时世与俱新。
升沉荣瘁可须论，古镜当空了不昏。莫笑今逾六旬叟，颇欣已有两男孙。特牲与子羞家庙，联骑何人叩圃门。急扫秋亭具殽果，凉边烂漫倒清樽。
科斗何年变篆字，至秦程邈翻为隶。今人但习真草行，谁会六书三耦意。篆所最难柱与圈，学打一圈费三年。岂容臆决蔑师授，汩没形象迷傍偏。九江法帖钟鼎刻，兵火以来犹可得。人间亦有说文本，臣翱反切臣锴释。朱生赠我古印章，奎躔壁度森开张。自言少小嗜此艺，意欲径上阳冰堂。细观刀笔最佳处，颇识传笺通训故。苟焉糊口栖此身，元来亦是知书人。
孤灯独榻夜难晨，秋气初寒展转频。每怪未尝成梦寐，自怜何苦费精神。非关世事兼身事，欲学贤人与圣人。更著冰霜当七十，向来虚费几青春。
小雨翻锄土带沙，戎葵罂粟送诗家。敢争天上中秋月，且种人间隔岁花。小稔米今犹未贱，固穷酒可不须赊。乘闲傥肯来相过，有水吾能自煮茶。
良辰合与一樽酬，有酒无朋也自愁。万事只堪花老眼，一年又过雨中秋。鸣砧处处凄邻巷，击柝相望起戍楼。更著乱蛩环独榻，平生天地付神游。
三从分定付之天，捧案曾无月再圆。莱子方同彩衣舞，鄘风忽赋柏舟篇。频年兵革经多难，奕世门闾喜独全。孝节从来足阴相，儿孙衮衮寿眉前。
扁舟相送浙河滨，又向苕溪住几春。雨路远来应跋涉，雪眉闻说尚精神。山城风物非他日，诗社交朋不数人。略遣后生识前辈，挥犀为洗庾郎尘。
夜气侵寒薄寝衣，回头六十二年非。直能欹枕思时透，始觉挑灯得处微。百蛬渐侵床畔语，一萤忽入帐前飞。研朱点墨皆陈迹，见道元来自有机。
久缺牋筒到霅滨，相逢依旧气如春。深藏尺璧元无价，时击圆蓍尚有神。桑梓兵戈三峡路，衣冠文物五朝人。片时略得陪清话，一扫胸中万斛尘。
世故吾其问水滨，向来不合典班春。一从去作沧浪客，几度重题鬰垒神。垂死岂堪思往事，忍穷方欲作闲人。喜公强健犹如故，未有清樽可祓尘。
半年洄溯越江滨，每愧羊裘老富春。归隠尚能联比长，出游复肯祭行神。枯肠近饱三爻梦，宿齿宜肩四豆人。能顾寒斋共芳茗，蠹编时为拂蛛尘。
六桥久客旧湖滨，春日花开不似春。游学顿无福建子，科名更说梓潼神。暗惊渊实丘夷事，枉作书痴传癖人。辛苦湘累辨兰艾，庄生齐物等埃尘。
我能纳禄君辞聘，大觉蓑衣胜衮衣。有径弗行缘畏险，无形可见要研几。就令枵腹常亡頼，尽胜枯骸永不归。何限戟门委荒草，高堂犹记旧巍巍。
谁识虚翁此一虚，归来不叹食无鱼。早闻曾撰异三子，近喜陶诗赋二疏。但苦老身多疾痛，时呼医士问方书。君知湖海元龙否，豪气年来已尽除。
老玩韦编尚可为，复能吃口对期期。离明偶剔书灯见，坎止因斟砚水知。岂厌微尘裨泰岳，只愁残照近咸池。儿曹未悟侯王梦，不了邯郸黍一炊。
寄来诗卷了无尘，想见家贫道不贫。真复远追前辈味，颇惊顿异去来人。驱车荡荡行须至，破的遥遥见已亲。换骨得仙内丹熟，可须浮海望三神。
少年忽作白头人，慷慨悲歌岂为身。屈子独醒天可问，重华久去士常贫。瓶无储粟陶元亮，马似乘船贺季真。此味孰能相识察，陨霜硕果有余春。
汉廷簪绂簉金张，初服逡巡返士乡。勇退能为疏傅去，过刚似胜次公狂。庭梧陨叶元非死，秋燕辞巢不待凉。玩物察时远灾咎，不须空热九回肠。
守雌甘似不鸣将，静看无庸手脚忙。沮溺故难同孔子，绮园何独避高皇。星移斗转光阴疾，林密山深气味长。万事灰心如嚼蜡，唯余杯酒未相忘。
犹喜看书懒作诗，暮年自合省云为。预知阴雨骨骸痛，怯上好山筋力罢。不寐有时忘数息，无疑焉用扣归奇。寄声为报仇香道，近日交朋独尔思。
相从汩没走泥涂，忽又还家半载余。把盏何由尝我酒，典钱犹忆借君书。儿孙十辈娱诗老，梅竹千株护野庐。东望怀人屡搔首，能来相访定何如。
隠居何所为，性懒绝造请。驾言东城东，恍兮异人境。修廊寂无声，未忍践竹影。独立味玄澹，徐步入深冷。秋光照虚庭，拱揖冠服整。中有专气翁，学道早脱颖。诚极语谢饰，几动意潜领。煮茶杂椒榝，案酒粲梨梬。悦神良会稀，遗物闲晷永。休官陶元亮，遯世陆修静。异代复同调，霞外兹可骋。研幽挹高致，探妙发遐省。何言壶中天，心远尘自辟。
山雨初开一望之，似无筋力可登危。每重九日例凄苦，垂七十年更乱离。今岁江南犹有酒，吾曹天下谓能诗。肯来吊古酣歌否，恰放黄花一两枝。
山色初明小雨开，可容无地拓襟怀。荒寒试与登临去，奇崛能随感慨来。何限诗愁关世故，终凭烂醉了生涯。风流二谢犹堪恨，俯首刘郎戏马台。
江边危阜俯江臯，去马来牛细若毛。古道向来元寂寂，俗流何处不滔滔。漫拈老笔雕空阔，径命芳樽洗鬰陶。天地年年有摇落，悲秋端谢楚人骚。
骚坛争长各称兵，未卜谁欤霸业成。欲疗左盲治谷废，合除白俗扫元轻。屡更落落心犹壮，常恐空空气骤盈。据险作难终未是，頼公指示轨图平。
眼底惊嗟见此流，祇嫌接对未云稠。苏门逸响追长啸，湘浦余情续远游。新息今须乘果下，襄阳谁漫钓槎头。吾衰久矣公犹健，好控飞车跨九州。
空经虚纬费来之，弦急常由瑟柱危。壮似阴山歌敕勒，悲于易水和渐离。崎岖万古无穷事，酩酊重阳几句诗。剩喜故人会吾意，东篱何日酹残枝。
归来誓墓学羲之，政坐机张触处危。久已光芒韬巨阙，更能文采眩长离。奏书方朔三千牍，饮酒渊明二十诗。索米长安饥欲死，何如终保傲霜枝。
山水吾州称绝奇，间生杰出当如之。不行天上五岭路，焉识人间二程诗。无逸幼槃金华似，才翁子美欧阳知。怒流汹涌各分派，万折到海夫奚疑。
山中之朝，有溪可瓢。饮我之水，亦逍以遥。
山中之暮，岂不风雨。心与一灯，耿耿千古。
山中之人，耘夫耕民。鲭厥五侯，其如子真。
千里秋光一倚栏，危楼四望碧云宽。遥知对垒分诗将，未觉同舟怯县滩。九日与谁同把酒，八年如我倦弹冠。会难别易驹阴迅，时展来篇细细看。
世变古来有，人才时岂无。已移甄井玺，犹握酿泉符。寿及周三老，名成汉八厨。彼哉武断者，盗起欲全躯。
上庠同补处，祖父昔通家。书在灯俱续，舟移剑共差。故都箕子麦，晚忆邵平瓜。五福公无恨，吾生自可嗟。
绣作群峰玉作川，笔端秋思浩无边。赐金增秩从民借，会费将军九万牋。
秋容洗雨雁浮空，牛斗之南江以东。是处皆为群玉府，谁家不似水晶宫。君侯总是文章伯，文物差宜锦绣胸。缓马倚楼随所适，高情长在醉吟中。
郊行胸次爽于秋，岁稔天宽百姓忧。但有樵人歌陇上，永无廷尉望山头。最宜旷野开诗思，未觉他乡动客愁。想见霜林疏更好，绿阴时节忆曾游。
岁月匆匆雁往回，马头西去又东来。不知自有乾坤后，几度芦花谢复开。
槁梧策策晚风秋，始觉天边雨意休。扫尽阴霾供一醉，豁开空阔慰双眸。青铜未至无王老，红袖何嫌有莫愁。我亦放颠插残菊，不羞衰老雪盈头。
春潮滞雨横舟晚，成就苏州一段奇。向使有人争此渡，韦郎眼底定无诗。
下邽老子扶黄屋，直上澶州城北楼。辽阳铁骑惊相问，旧日巴东野水舟。
我有孤舟自天地，沙头问渡苦无人。谁家贾舶浮溟渤，脱命蛟龙亦损神。
大才定复不求售，至宝政须能自珍。一篙用著方知贵，只恐悠悠懒问津。
世多汉水昭王事，谁辨乌江亭长心。君知此处真堪托，天下无波可得深。
东篱残菊未成尘，所见悠然意尚真。玉瓒常闻歌旱麓，白颠何得赋车邻。欲遵饭颗山头路，合问深明合里人。頼是吾徒不全弱，能来尔汝话酸辛。
攒眉抱膝一衰翁，岂为区区口腹穷。早向前朝阅诸老，曾微晚辈绍遗风。草堂诗到夔州后，竹马年思大历中。略共清谈商此事，未妨倾倒一樽同。
山城酒薄客愁浓，卧厌秋霖万事慵。九月十月忽飞雪，北人南人俱笑容。
月暗云迷度杳冥，飞鸣未肯落寒汀。得无田里声相似，独此长官能细听。
乱离脱此生，真复类残菊。严霜百草死，愧我一影独。乡邻豪夺儿，岂不金满屋。或乃盗贼起，全家被屠戮。贾祸由稔恶，寡悔胜干禄。聊保两鬓白，时倒一樽绿。客有可人至，酒适今朝熟。隔墙马蹄响，呵殿盛驺仆。天边本无物，眼若送鸿鹄。
九日已过一，嘉菊无人采。晴轩醉余芳，頼有我辈在。胸著酒斗许，意阔浩如海。谁能起九原，共与推千载。儿女较唇舌，我岂尔能凂。
生者不聊生，死者已鬼录。死视生或优，冥默谢耻辱。侧闻田野间，十人九饥腹。奈何值狼贪，尚欲肆荼毒。客去醉眼冷，独坐数残菊。
我诗无所师，意略与古同。豪士见之笑，寒苦啼秋虫。采菊忽见山，不辨南与东。奇句忽天来，目断孤征鸿。岂有学圣贤，而不忍饥穷。
移石甃缺路，折竹樊疏篱。簷间见一蛛，悬身堕长丝。随风有所罥，罗络纵横施。胸中密经纬，似不过一饥。用意尔许恶，何待网成时。
平生天外心，异乎诸子者。著鞭无前途，焉用取竹马。乍争祖逖先，肯出桓温下。黄钟晚遭毁，轰雷釜鸣瓦。细玩郊沙爻，可不举需疋。
不谓予坦率，即谓予缪悠。冷官尚难为，热官何可求。寂寂雀罗门，无复车前驺。但恐严光足，终胜张禹头。客来且一觞，十觞未遽休。
士衡怒鬼子，仲氏不谓然。云间对日下，此语亦浅旃。丈夫贵有立，声名动万年。青蝇能肆污，白璧讵改妍。君但满酌我，一笑吞青天。
不见渊明面，渊明心可见。问何以见之，老菊耐霜霰。尚欲招祖谢，岂不鄙湛羡。市朝纷屠剥，禄位甘苟贱。高举能免此，学陶亦云善。
正始有遗音，衣冠落东南。典午頼群贤，历年百有三。吾闻运甓人，功与王谢参。晦俭佐宋齐，卖国尔乃甘。陶氏独有孙，饥死终无惭。
今日见此山，明日见此山。有时或不见，乃在云雾间。世事亦如此，反复多阻艰。阴晦待其晴，山色终当还。俗诮勿与竞，誓死保此间。
四十五万坑长平，五十六万败彭城。头小而锐重瞳子，可谓善战能用兵。杀人何得惨如此，不知天亦还杀尔。世间产一虎头相，几阵生灵为渠死。韩擒彭醢不足悲，无辜性命供娱嬉。汉家宗社计未定，商山老人歌紫芝。相人相穷不相达，天道好生不好杀。岂无袖手闲书生，一著满盘死棋活。
相府违离二十年，弁兮突见外孙贤。故因高韵如袁粲，岂但雄文似史迁。兵甲喧豗征马地，音书断阻去鸿天。因君略得平安信，诸老无多重怆然。
风吹六十二年春，又见阳和一夜新。兴废亲更三国事，死生暗易万城人。种花纵好谁同赏，置酒良难自惯贫。今独身为本宗长，思兄临节倍悲辛。
至节今年始得归，祀先牲酒亦无几。儿孙长大衣装少，婢仆顽慵廪饩微。交阯虞翻犹不死，荆州王粲竟何依。玉筩已想黄钟动，只有心灰自懒飞。
春尽雨还雨，山寒云更云。昼常无日色，夜不见星文。蜂起此狂贼，马来皆劲军。尅期可平尽，玉石恐难分。
昔在专城日，吾尝破贼时。土豪勤问探，民户感恩私。公论必旁采，下情须尽知。骑军远迎击，孰识一先棋。
兵兴欲两旬，三载气初伸。汝既甘从贼，官非乐杀人。早知膏白刃，何忍效黄巾。拙速无奇策，登城悉市民。
骤合公超雾，俄飞御寇风。大声千里动，阴翳一时空。远睇烽楼外，愁吟战鼓中。所思何日见，还得一樽同。
昨日大风声，今朝甲子晴。整襟衣顿爽，开匣镜偏明。早就鲸鲵筑，终全燕雀成。清和旧时节，新面入山城。
独坐绿阴下，追思秋日春。眠蚕方放大，早麦欲尝新。岂意贼生贼，忍闻人食人。何时兵遂解，纵遣上城民。
久谓兵当解，何知战未休。属方甜笋蕨，遽已艳葵榴。骨痛金疮作，心烦火色浮。满城俱闭户，不但一人愁。
昔日初闻寇，诸人早出师。焚烧宁太广，收勦已无遗。斧钺何曾钝，雷霆岂肯迟。迁延非决策，那得更狐疑。
小园无客至，独坐一绳床。霁日千林净，薰风四月凉。禽鱼完孕育，草木竞芬香。姓命人难得，何为有战场。
深言惧忤时，聊复一评之。靡暇防蜂虿，惟工竭茧丝。因循终不恤，平定岂无期。麦赭秧田废，人家半忍饥。
破贼须先易，行军要出奇。霆轰当不测，乌合本无知。夏税催科日，秧田插莳时。扫除如少缓，两不便公私。
客忧今岁旱，事已见几微。早早榴花密，迟迟竹笋稀。即今防黠贼，已若堕重围。更使逢荒歉，呜呼万事非。
望望遥峰外，行行茂树中。愁添诗鬓白，旱觉战尘红。已叹桑无茧，何期麦有虫。南薰元不改，千古舜弦风。
行行密密复疏疏，衔子沿阶粟粒如。几夜夏寒疑未雨，槐安国有五行书。
端许忧差减，宁容病寖侵。添兵薅草寇，垂早降梅霖。寨破山无险，田高水亦深。著书垂不朽，或可遂初心。
黄梅三日雨，漏屋使人愁。无饭不遑恤，有书犹欲修。绵延蜂虿贼，震动犬牙州。兵甲从今洗，民穷尚可忧。
白髪萧萧一秃翁，披襟扶杖早凉中。偶因不饮全无寐，自笑能诗例得穷。梅雨园林江橘绿，竹风庭院海榴红。若非守御孤城闭，谁有幽居似此公。
今岁知何处，天刑亦惨哉。潢池犹未静，洚水复为灾。民叛非无说，官贪有自来。祁门郑龙鬬，此祸又谁胎。
门外葵花一丈高，讵期端午更绵袍。佩符岂有玉刚卯，挑药久无金错刀。人老形骸宜瘦劣，时危心肺倍焦劳。柴门昼掩身多病，听雨寒窗首屡搔。
浊醪儿辈尚能谋，且勿惊忧且勿愁。不肯前朝峨豸角，可于当世较蝇头。永无紫绶金章梦，甘与青鞋布袜休。旦夕贼平岁中熟，茅柴杯外更何求。
本非高蹈挂朝冠，自是危途举足难。世上十年人不识，山中五月夜犹寒。感风垂死骨骸痛，止酒近旬杯杓干。牵率亲朋致嘉惠，时危敢作等闲看。
强展愁眉进一杯，年年红熟见杨梅。至亲阻寇全无信，时贵嫌贫近不来。京兆旧游张敞马，督亢遥望剧辛台。华荣寂寞手翻覆，好在徉狂老万回。
昼夜雨滂沱，平畴变海河。地如随水去，天岂厌人多。讨叛犹输粟，攻坚未掩戈。积阴凝杀气，玄造意如何。
每日看天色，今年厌雨声。重新六甲换，喜得一朝晴。疲卒淹穷谷，饥民守坏城。竹深荷净处，犹忆旧承平。
曰予视贼垒，雨且二十日。山行屡颠仆，泥行马没膝。火攻未可施，诸军睨空碧。小丑胆气粗，亦有砲与石。持榜以招之，贷命续粮食。彼谓一下山，求活岂可得。使君廉且慈，眉攒咽为塞。未必皆凶徒，胁从十有七。暴露数月矣，武将正愤悒。合围焉肯退，但欲事鏖击。天意不肯晴，讵不念冤抑。渠魁谋遁逃，所幸已就执。焉得遂两解，曲赦与抆拭。
谁遣青天变漏天，人闲无复有平田。女娲炼石端何物，子产禜龙未必然。死徙衔冤终不雪，生存忍饿更堪怜。腐儒自笑穷今极，旬月曾无一醉眠。
本不食官粟，亦令登敌楼。鸣桴木杪急，传箭夜深愁。暗蹑蛇缠膝，尘搔虱满头。传闻贼寨破，今日得归休。
乱起杏花落，贼平梧叶飞。顿忘三伏暑，竟解万山围。大将伤流矢，诸军曳血衣。先登不如此，焉得凯歌归。
今醉翁遨古醉乡，斯亭有路到羲皇。九流人品杯中物，万卷家书膝上郎。山意相迎随步好，花阴独立满身香。临风诗思谁能画，想见津津喜色黄。
身骑瘦马著练衣，能俭谁云俸入微。延礼老儒令子拜，束钤蛮卒到村稀。向来髯漆今成雪，此去袍青合换绯。为报乡邻索南物，锦囊惟有好诗归。
皓首厖眉话昔游，隙阴俯仰叹如流。万山中遇驱骃辔，十载前同上鹤楼。洚水余氓犹粥饭，潢池小丑更戈矛。纷纷贪吏甚狼虎，盍与驱除绝后忧。
余民脱死初平寇，歉岁逢秋亦喜凉。止水池边临树影，逆风林下溯花香。尚欣邻壁肯赊酒，不管空庖无宿粮。已往可惊来未测，延缘聊得抚流光。
逃生何处可茅庵，城市山林总不堪。人莫我知姑用六，今非昔比更缄三。擘麟行酒海深浅，系雁传书天北南。数月儿曹尽饥瘦，无能衰叟但怀惭。
南山有别峰，石树相因依。兹晨偶流目，遥见青烟微。未知此林下，谁家掩荆扉。我亦欲一往，结茅纫槲衣。秋饭所种粟，春羹自生薇。今年四阅月，孤城闭贼围。当其薪粲绝，无翅何由飞。客谓郊关外，似觉事转非。岁俭剽夺急，村荒游徼稀。豺狼方磨牙，择人以自肥。市隠世态恶，岩栖心事违。四海岂不广，惆怅将焉归。
童子携竹器，摝去池中萍。见鱼故已佳，水底林峦青。复呼荷锄者，薙草汛我庭。蛇蚓无留藏，行径免露零。刬秽致洁净，拨翳生皛荧。朗月明其抟，古镜还精灵。语寂理已会，虑澹神自冥。白髪一老翁，兀然坐孤亭。
小桃源住饭不足，夜鹤传声趣驾还。细嚼紫阳山色饱，馋涎犹睨应天山。
仓皇得郡免朝辞，十六年间老转痴。一角未堪峨獬豸，二螯敢笑食蟛蜞。刊摩干宝搜神记，啸咏陶潜责子诗。格是世人无识者，可能更索树神知。
十年归把钓鱼竿，万变惟凭冷眼看。白髪相寻点鬼簿，紫金焉得返魂丹。渐惊老旧遗民尽，欲问承平往事难。秋日未须畏残暑，浙江潮退即天寒。
今沿古溯醉眉攒，堪转舆旋老眼寒。昼静倚楹常独立，夜深抚几忽长叹。关张运去金刀绝，王谢声沉玉树残。欲淬笔锋刳鬼胆，生冤死恨海漫漫。
甫作诗为两翁寿，岂虞相继骇予闻。八旬已过太公望，一旦俱为冥漠君。场屋少时尝张王，兵戈晚岁忽纷纭。全天所赋无遗憾，端复真修地下文。
三十年前乐事饶，闲身无事暑初销。携琴岳寺延秋月，吹笛江楼过夜潮。自倚豪狂诗句疾，岂虞离乱鬓毛凋。故人死尽身犹在，交道生涯两寂寥。
独立萧萧落叶风，闲居已忍十年穷。幸犹张籍不终瞎，未必杜微真是聋。琐事可容知较尽，尘编敢谓读皆通。骨骸欲朽心神在，未害藏山待至公。
忧惊喜愕梦纷纷，了了谁能白黑分。昼夜星辰常转换，春秋草木互芳芬。姬昌秦政今谁讳，吕洞钟权近不闻。气尽势穷终变灭，世间万事总浮云。
穷凶极诈肆淫贪，宾主湖山昼夜酣。世事可欺沙武口，天诛难免木绵庵。赀财已籍宫宜赭，腰领犹全首欠函。地下丽华应有语，不因玉树失江南。
原夫官赋省题诗，何乃甘心改业为。场屋久忘涂注乙，星辰闲测斗牛箕。细看肖貌殊清彻，徐玩挥毫亦怪奇。闻道天文修晋志，淳风会有立朝时。
暮雨萧萧鼓角风，草枯木落雁横空。每逢九日不胜感，垂近七旬无奈穷。螃蟹今年犹未有，茅柴我辈亦堪中。篱边瘦菊青如粟，已胜芙蓉万朵红。
江湖秋水事茫茫，近县犹闻有战场。多病多忧欺此老，半醒半醉了重阳。见山篱下无人至，戏马台头几客忙。万事不同时节似，感今怀古倍悲凉。
圣善已云远，义方犹此亲。须尝许止药，未老窦郎椿。竹院深床稳，烟庖垢面尘。曾参养曾皙，剩阅舞雩春。
汉代哀牢种，泸南大渡河。其都居善阐，有水号牂牁。丞相祠诸葛，将军畏伏波。石扶碑故在，铜作柱难磨。古但羁縻耳，今如震慑何。一戎平六诏，万旅削三峨。跣足遑机弩，毡头敢荷戈。鬼王牵骏驵，冺国效文螺。梵供花优钵，经传叶贝多。异香燃笃耨，硕果噉波罗。碧钿悬珠珥，银钩摘象驮。深秋如夏热，穷腊亦春和。雾毒飞鸢堕，风腥巨蟒过。已还生定远，犹类病维摩。宦思轻髦梗，闲心愿涧阿。此乡非瘴土，何幸小婆娑。
四载咸淳相，艰哉去国情。极知几事密，或遂好谋成。董卓征荀爽，陈桓免晏婴。为公翻左汉，尚觉寸丹明。
病笃辞台席，明年遂失襄。少容公展布，岂遽国危亡。此老为微子，吾君类偃王。欺孤木绵鬼，寸斩亦何伤。
天地干戈阻，门生合会丧。谓传和相钵，有腼陆公庄。衰钝辜陶冶，危疑去庙廊。空怀精卫意，无奈海茫茫。
初过城南门，即过城下渡。岂无小笋舆，未若且徒步。霜重船板滑，水涸岸石露。我老人不识，小让樵者路。
历险极可畏，升高宜少休。岭水东西分，终亦归同流。臧获相尔汝，借灶燃枯槱。五里一酌酒，聊以娱兹游。
我不上南山，垂近四十载。山中花瓢翁，尚与山俱在。据高瞰人世，昔田今为海。道傍魏公亭，柱化础亦败。
七里南山边，更作三里程。十里旧榷界，双桥酒有声。身老友朋尽，事殊时代更。茅店迷处所，饮徒眠九京。
金焦大小孤，号为天下奇。繄此水中岑，突兀颇似之。千古几洚水，蛟龙不能移。寄言瓮牖士，守道当如兹。
溪北曰富登，溪南曰富代。其西曰泽富，富固人所爱。民贫今已极，名实殊不对。此村名杏村，杏花果安在。
昔闻马粪巷，今涉牛矢岭。无牛亦无矢，步步入佳境。望我端人居，时焉一引领。亦如马粪边，王谢芳更永。
叶有义谓何，根有即叶有。登岭问地名，强辨果是否。我观松柏竹，青青黄落后。叶有有此叶，可以观此守。
斯人近云亡，华算八十四。登堂拜画像，衣冠昂古制。有子身不死，科名今九世。焉知三家村，乃见万乘器。
宿约游云谷，晨兴过寺扉。雨声随步急，暑气逐风微。正午逢晴照，层霄歛夕霏。江涛千里涌，城郭万山围。清集同挥尘，髙谈及转玑。虚凉河朔饮，萧散道家衣。适意朋簪盛，回头世网非。棋休夸小胜，禅莫问余机。对景聊行乐，因吟欲赋归。髙人应笑我，白首恋轻肥。
农事初兴欲及时，东城风物又春熙。出郊开燕始今日，迎马献花才几枝。万室游人方杂遝，三竿煦景渐舒迟。乖崖真得绥怀术，八十年间俗不知。
块然形质本何殊，似为春来出旧墟。以色配年疑未可，与耕为候信非虚。升阳盖自寅正始，取类还当丑位初。但得碎身资穑事，岂须功效载农书。
野店村桥迤逦通，蜀江深处茂林中。花潭远漾春波绿，彩阁相迎画舫红。修岸几朝经密雨，芳樽尽日得清风。诗翁旧隐知何在，且事嬉游与俗同。
新火乘时焰已燃，寒云收尽晚晴天。欣逢佳节游花圃，独欠诗人泛酒船。南亩如云铺秀色，西楼照日起祥烟。传闻里巷嬉游俗，尽说豊年胜去年。
西溪景物似江乡，无赖秋容到岸傍。胜事可怀樽酒乐，凄风浑减路尘香。半凋柳色犹垂带，欲冻泉源祗滥觞。会向明春重游览，春晖依旧倍舒长。
烦暑襟怀倦客情，西湖虚爽暂闲行。林间闻雨未为閙，池上得风尤觉清。斜日渐因山隔阂，断云应与月逢迎。牧之才调谁能继，一为凭髙赋晚晴。
西溪流水正涓涓，仿佛江村种稻田。弱枊依风徒自困，晚花经雨更谁怜。已知荣谢椿如槿，莫问飞潜鱼与鸢。结得胜游须尽兴，醉乡岐路在傍边。
二十年前许进趋，六科重沗荐论书。献言悟主惭明诏，乞禄还家得副车。此日诗章形黼黻，当时匠手器轮舆。恩知最厚难图报，有意髙贤一挽裾。
蓝田良玉古称珍，品属琼瑶异碔珉。纯有英华为国宝，贵无雕琢是天真。连城享价千金重，垂缫承光五采新。群后在廷皆执瑞，大圭终得奉严宸。
南山苍柏自森森，长就乔枝出茂林。肃政台中思直干，孔明祠下得清阴。风云毎助孤髙势，霜雪难移劲挺心。大厦有成梁栋在，平时燕雀望皆深。
兰麝香浓玉少尘，开轩相对似交亲。腊寒庭院春将近，晚吹帘栊月又新。凭槛雅宜题雪女，衔杯俱是咏花人。碧瓜故事标图记，从此嘉名亦等伦。
棣华曾到翠微中，一别仙宫入泮宫。真景望如云在上，年光去似水流东。青霄得志虽荣己，白髪多情亦念公。若许他时遂休逸，山翁携手有诗翁。
出郭行行数里村，石梯盘曲到禅门。亭开髙槛侵山脚，水过方池断竹根。城市尘埃终日远，烟岚气象四时存。约公乘兴重来此，延纳清风尽一樽。
何事当庭植海棠，欲乘生气待春光。恰逢轻雨浑如意，若得和风定吐芳。篱下不堪藏秀质，眼前从此识清香。一樽曾与嘉宾赏，屈指红英在艳阳。
地产名花敢自珍，百枝聊且寄强邻。分将雨后千金色，添得罇前一日春。檀板屡歌凭侍女，玉簪齐插奉嘉宾。明年红烂还驰去，惟恐流光老却人。
春波万里已魂销，况是分携过蜀桥。吏隐有心终济物，他山无术可除妖。好将醒醉迷千日，莫为兴亡感六朝。南望襄山何处是，悒然怀抱更无聊。
花往诗来报礼优，不惭芜累愿赓酬。青春易去何妨赏，白髪相欺未足羞。万事放怀闲岁月，一樽髙笑好朋俦。公堂讼简心情在，莫对风光取次休。
二贤谈笑共为州，深惜青春烂漫游。吟到醉乡须一饮，步回芳径亦三休。风前几点见蛱蝶，雨后数声闻栗留。人望使旌应喜乐，此心于尔亦何羞。
策马悠悠倦往还，竹边林下举吟鞭。忙中对酒成闲客，老去逢春忆少年。三岛月来清入牖，十洲波浄碧涵天。归欤且共良朋赏，花未飘红柳未眠。
霜台御史迥名藩，气象光阴动故山。此日郡中夸盛事，明朝堂上拜慈颜。御香持去仍轻别，天诏飞来即召还。南北唱酬皆胜绝，一窥方识豹文斑。
鴈楼南畔报来期，远俗骈阗望锦衣。官府奉迎因直指，家庭喜乐是荣归。款凭罇酌延谈议，密献囊封中事机。莫叹宦游多阔别，九重深待弼予违。
闲上层楼赋式微，暮云重叠鴈南飞。三秋已有还乡念，十日那堪送客归。世路最宜心似水，年华休叹露沾衣。一官拟得知何处，回首风标又阔违。
闽见冤魄久艰伸，吾以仁心济不仁。十室苟能全一子，万家无虑活千人。于公治狱门生相，韩厥成功世有民。阴德所施阳报在，莫叹孤宦老朝绅。
省郎华髪倦游时，却忆当年一布衣。仕路更劳何足恋，家山可爱不如归。吟中斗绝红尘味，静里能延白日辉。某水某丘真旧物，春来赢得掩重扉。
鴈桥古郡诚佳绝，熊轼名郎暂镇临。雨满郊原千里润，春归台榭百花深。将迎意味烦清燕，闲暇工夫属静吟。若诧湖亭风物好，西邻犹有不平心。
方柱镌题谁厌频，三年还见一番新。姓名已载推前达，行列犹虚待后人。清世云霄如坦道，壮夫思虑惜青春。琼瑶定得连城价，至鉴从来不贵珉。
鴈塔题名故事存，泮宫镌柱又增新。十行诏下方求士，千佛经中定有人。锦绣燐斌涪水画，风雷变化集英春。公卿皆向此途出，岂待区区佩瓀珉。
匠氏磨砻用力勤，先生序引亦清新。尺书已报泥金帖，丹字仍题衣锦人。桂籍共夸亨有路，泮林无倦诵于春。东川素与西川敌，又见荣名上翠珉。
石穴虚深宛似房，石形方穏亦如床。千年知是谁人隐，一郡除非此地凉。山外雨来烟色暝，林间风过药苗香。尘埃已断尤清寂，今日禅僧不上堂。
岩前数步到幽房，岩里聊安息偃床。已得清风极潇洒，休弹白雪恐凄凉。平时地籁乘空发，何日天花坠雨香。三伏屡来君莫厌，流年背我去堂堂。
仙居殊不类樊笼，潇洒清凉皆可封。寒溜恰如扬子水，修筠应有稚川龙。云深况是门无客，人去惟闻鹤在松。向此却疑推律法，应钟何事代林钟。
石门髙下両相通，冰屋初开不复封。睡穏好欹方水玉，味清须试密云龙。诗筒迭和难亲笔，谈柄闲摇屡折松。便写姓名镌翠壁，休论功烈刻华钟。
玉节重来镇此州，暂驱千骑上峰头。春阑好为良辰惜，俗乐谁知急景流。山色也疑今日盛，物情浑胜昔年游。登临赋咏知难再，持语乡人早借留。
势利纷纷万虑侵，县亭聊可一登临。目前不近将迎路，尘外能消富贵心。燕处自知如隐遯，纵谈谁更及浮沉。时平乐得常栖地，且向幽闲寄楚吟。
羸马骎骎不厌驱，望中天势接晴芜。一朝偶适林泉兴，十里谁开水墨图。枊线渐看金弄色，雪花犹见玉为柎。登临自得诗家路，寄语红尘莫讶迂。
寺枕山巅拥翠峰，幽栖更与白云通。半空栏槛千寻外，两蜀风烟一望中。晨霁最宜天浩荡，夕阴先觉雨冥蒙。顷年曾坐盘陀石，不到轩前目未穷。
越溪千里碧滔滔，匹马西游岂惮劳。文牍甚稀如吏隐，江山有助作诗豪。和风尽日生眉宇，白髪何年上鬓毛。好向尧庭露华彩，韶音方奏德辉髙。
嫩青丛里色何如，猩血虽红莫夺朱。晓荐赤璋开缫藉，夜燃綘蜡照珊瑚。秾华如擘霞光纸，芳价堪酬明月珠。欲识此花坚与否，愿将真偈叩文殊。
绮窗开处画堂西，红绿相参数尺低。种得青琳生宝焰，裁将丹锦护封题。染因乘露皆鲜翠，舞为交竿少整齐。惆怅夜来经暮雨，妆痕几点带娇啼。
闲居偏向酒中闲，已把人间比梦间。饮量欲希江海纳，醉乡应有路岐还。髙谈好对清樽乐，屡舞犹嫌数斗悭。信有金船少风浪，莫乘轻舸下深湾。
愁肠思得浊醪浇，浑似春苗旱欲焦。洗瓮已于坊禁碍，典琴谁向息钱饶。醒心未免嗟牢落，醉眼偏宜望泬寥。酩酊到来须画寝，信知毕卓胜边韶。
贤能书上鹿鸣时，欲步丹梯别钓矶。名世公卿加宠荐，故乡亲友待荥归。通经岂比籯金价，成器难藏璞玉辉。威鳯有雏鹏有路，相将尽向九霄飞。
应书群彦称旁求，劝驾贤公礼数优。名出士林当赫赫，诗歌鹿野自呦呦。云霄去路程皆远，杞梓良材干尽修。登却龙门须变化，夺标人已在船头。
石室宏开化二川，文场今岁不遗贤。莺凭暖律方迁木，鹤遇祥云必到天。随贡充庭知有路，乘风破浪去如船。龙墀唱第程涂近，应在春余数日前。
里有宾兴方启燕，诗称乐育愿升歌。英才尽向师门出，贵器须凭匠手磋。泽射定夸杨叶箭，乡衣便促锦机梭。诸生大捷诸公赐，先纪王勋后战多。
八日登髙九日同，拒霜宁有两般红。流阴渐老三秋后，嘉客相欢一醉中。尘里仙官应混俗，坐间谈麈自生风。龙山故事今辰会，虽欠笙歌不是空。
上得层城暂倚栏，况逢佳节万愁寛。山青水绿等闲好，酒白花黄随分欢。一月放怀能几许，九秋生感又多端。龙山胜事今何在，空使骚人赋蕙兰。
今辰谁道此花衰，更倚栏杆把酒巵。白眼漫生秋后意，黄金不减夜来枝。化工应已均开落，心赏何须问速迟。岁岁樽前镇相似，风光千万莫差池。
表里山河久镇绥，府无留事纵怀时。自将远业更中外，不向荣涂计速迟。冲谈本从天理得，安闲常有道心知。元元未尽跻仁寿，日望登庸为审思。
自觉劳生万事非，宦心从此更迟迟。凄凉好饮悲春酒，闲暇犹吟送老诗。轩冕去来皆外物，云山早晚是归期。怀民报国终无术，空负惭颜对一麾。
山门渐近少凡尘，佛子长栖物外身。款户多因游寺客，倚栏时有羡鱼人。祥云结盖应非雾，法雨飘花别是春。数刻盘桓觉萧散，回头官事又劳神。
云密西郊末作霖，暂凭精祷快群心。望如至宝难搜索，来似嘉宾忽访临。古庙有灵惟响答，洪钧于物已恩深。春膏直待沾濡足，不使狂风取次侵。
尝闻县古槐根出，最爱官清马骨髙。前辈有诗谈事实，今辰此景入风骚。飞云几处笼山顶，密雨连宵发土膏。公事稀疏吏归去，不妨欢侍对春醪。
公居何事葺幽轩，客味萧条称养闲。人笑规模犹物外，我怜风景胜花间。秾林鬬影舒帷幕，浅溜余声杂佩环。欲把郡图传向此，座中常得见岷山。
亭在西山积翠中，烟岚气象一重重。芟开簷际偏髙竹，见得云问最后峰。野色为谁长郁茂，物情于我似从容。年来已有林泉兴，倚著阑干兴转浓。
山岚秾秀望中青，路转松阴步步迎。十里晴郊供野意，万家和气发欢声。春台不觉残春景，乐国偏知众乐情。公向蜀人深有意，更怜风物暂闲行。
忽捧琼瑰俗眼惊，荷君深照旧交情。归心自喜双亲寿，拙计难酬厚禄荣。十舍路岐平野阔，几重村落霁烟生。羁游毎忆家山乐，况是花时到锦城。
千丈苍松出故林，乔枝成就古根深。栋梁须负平生用，霜雪难移此日心。月白曾经丹凤宿，风悲定有老龙呤。重岩复涧何缘幸，一旦家家得茂阴。
野鹤孤髙旧羽仪，超然殊不事卑飞。有心云路翺翔去，回首芝田迤逦归。白日漫教罗网密，红尘堪笑稻梁肥。仙家自有千年约，应许先生学令威。
不夸雕琢略磨砻，溪叟持来赠野翁。冰雪易侵毛髪际，尘埃难到梦魂中。消除暑愠宜无价，安养慵闲似有功。富贵人家应笑我，水晶新様极玲珑。
春工用意本华鲜，气候阴沉未逞妍。风色送寒无甚雨，云容垂远又非烟。迁延莺舌应嫌巧，抑遏花心恐占先。稍待新晴纤翳廓，秾芳齐媚艶阳天。
花到春深半已过，此花犹见满枝柯。传来芳信虽为晚，占得韶光却是多。爱惜锦文愁雨急，留连妆脸笑风和。后先荣谢人休问，且伴樽前一醉歌。
袭得芝兰一室薰，更将三美向谁论。光辉自可夸僚友，契爱犹能及子孙。金节暂求康尔俗，锦衣归去大吾门。西南终是天涯远，却羡鸾凰集九阍。
平日论交重久要，毎怀髙谊寸心摇。君恩最是忧民社，吏隐偏宜远市朝。谆诲伫闻流尺素，嘉篇频为寄琼瑶。笑言契阔劳生甚，别后堪嗟壮气消。
天涯羁宦落蓬蒿，漫说平时器业髙。寒暖所逢皆物理，悲欢相较只秋毫。徒嗟壮士难行己，懒学风人便著骚。乐道养闲俱可羡，念君清谊甚魂劳。
禁林元老忽西归，众谓西州此事奇。矰缴漫劳鸿去后，桑田未变鹤来时。一乡金帛皆沾惠，千载松楸得奉祠。预想年前至京国，子孙持酒献春祺。
春深归到锦江头，笑傲光阴已晚秋。内相贵名虽烜赫，山翁行李甚优游。诗中气格超摩诘，方外情怀类子休。南下有期风月爽，乡人从此望仙舟。
法从深严宠禄荣，清标素节两难并。有心报国虽谋国，无意求名又得名。道服岂烦垂宝带，安居何用饰华缨。秋风一夜乔林减，惟见松篁不变更。
昨日文书插羽毛，征夫连日整弓刀。云如野色随时惨，风作边声特地号。八阵威灵今可托，六州形势古称髙。西南久不闻金鼓，莫遣人人著战袍。
千里征蛮向不毛，坐筹先胜自三刀。井中蛙力狂虽跃，弓下猿声怯便号。草白见城羌蝶浅，月明闻角汉天髙。将军几日当雄捷，速把功书上赭袍。
忠胆轻生甚一毛，奇谋破贼锐于刀。横行容易平乌合，面缚须臾作犬号。霜甲共辉军帐冷，烟烽齐出戍楼髙。羌酋若也投降早，定得君王瑞锦袍。
白金铺野玉堆簷，独上危亭喜再瞻。多积岂能填涧底，已髙犹未累山尖。碎声著物飘来急，寒色侵人霁后添。时节霏霏未还役，贼平消息愿重占。
道人少日炼神形，兵祸俄乘竟不成。欠为黄庭判一死，所酬丹事又三生。眼看残尽鸡窠老，胆破宁寒犬舐盟。豹养虎攻嗟尔似，却求翰墨作虚名。
深僻崎危不厌过，欲将涓滴助恩波。蹑云髙步三休在，踏雪清寒一倍多。依约度溪投野店，逡巡扶杖历新坡。初春此去才旬日，屈指流年奈老何。
三十余年齿士林，青纶一命鬓霜侵。策名虽动迟留叹，行已常存少壮心。月满涨潭清远梦，春归平野付长吟。前溪况亦称南浦，惜别情悰几倍深。
市桥官柳翠阴垂，路向西郊驻彩旗。故事毎从遐俗尚，清欢又送晚春归。留连野色迟迟去，珍惜年华苒苒飞。老杜有诗殊有味，风光流转莫相违。
林密溪寒锦浦西，千年灵宇旧凭依。竹村迎路堪行乐，麦垄连云已应祈。诗将早从吟社去，游人暮到醉乡归。隼旟莫倦徘徊久，化日舒长未夕辉。
谁裁锦段碎文章，凭借春工便吐芳。自是多花宜少叶，肯教仙格有凡香。妆容试酒偏增丽，舞兴迎春拟作狂。使幕县庭虽甲乙，更饶邻圃借余光。
晓雾笼花暖渐收，万枝难尽数花头。臙脂半为伤春淡，锦带翻因拂地羞。围饮旧风传乐国，纵吟清味属诗流。西园韶景真无价，红满池台月满楼。
天恩流布下天津，沴气消除生气淳。昔虑早饥农失职，今逢赈惠泽如春。绥怀有术推儒者，全活为功类古人。贤杰一心沟壑起，翕然歌颂在生民。
一官一集古称贤，未似西征五十篇。雅颂纯音流管磬，风骚余味到林泉。光生晓岫刊岷石，价踊春溪费锦牋。愧幸师门旧林教，得为家宝子孙传。
天诏丁宁逐佞柔，不须请剑复持矛。平生邪胆君前落，后世污名纸上传。宝鉴乍开消魍魅，正声才作罢离兜。便为葅醢何嗟及，贪得浮荣似食钩。
野情无限物无穷，一凭危楼又晚空。过雨郊原浑积翠，送春亭榭尚余红。烟光已属绡图上，湖影初归宝鉴中。飞鸟潜鱼应自得，倚栏小憩豁双瞳。
西风猎猎马骎骎，极目归途寄静呤。美玉自藏圭璧用，寒松偏有雪霜心。皆知旧德淹郎署，合宠耆儒镇士林。势利竞驰孤介少，为怀清谊动离襟。
荣路层层满眼开，家山在望懒徘徊。霜侵客鬓须归去，尘拂朝冠是傥来。一棹绿波游不厌，三竿红日梦初回。更闻觞咏同幽趣，应少闲人可预陪。
礼寺居卿宠搢绅，若求清议尚沈沦。三千里外甘投足，四十年前已化鳞。何必万锺如己欲，好将一笑寓天真。当时共献藏珠赋，寿考康宁有几人。
咫尺楸枰计虑深，偶缘嬉戯便交侵。纵横各有往来道，胜负岂无名利心。终局漫夸兵得地，在宫浑倚士如林。安危成败何殊此，付与闲人为讨寻。
星布重重阵脚深，不须轻敌事相侵。渡河虽藉奇兵势，对垒难知老将心。酬酢巨杯宜燕席，消磨永日称山林。呼卢格五前贤有，莫笑年来共讲寻。
画辕曾记到西州，莫为题舆厌滞留。官况优如支郡乐，风光浑似昔年游。日无余事知闲暇，时有清呤竞唱酬。政绩易成恩典在，天涯不觉两经秋。
夕阳芳草自天涯，倦客何须感物华。无计可能逃世网，有心刚欲慕诗家。将烹谁惜能鸣鴈，安足翻成强画蛇。白髪渐多瞳渐翳，少年相见莫揄揶。
西风萧瑟动年华，村望犹将景物夸。山色半随云势断，浮光多被竹阴遮。社前归兴双飞燕，雨后新声几处蛙。万里桥南亦如此，十分有意作农家。
秋日晴如春日迟，山间水际尽光辉。江湖顿减骚人咏，父老争夸太守归。岁晚莫惊松易叶，时来又见锦为衣。门前行马虽崇峻，应许衰翁一叩扉。
文章得隽自雄飞，平地青云有路岐。劝驾寂寥惭汉诏，升歌仿佛见周诗。九秋烟雨登临日，三月风雷变化时。回首不须题竞渡，锦标争胜已先知。
求闲得请信贤哉，曾历星垣侍从来。标节向人清似玉，纷华于己冷如灰。仙坛露重吟怀爽，禅榻风轻睡眼开。昨日寻梅奉谈笑，竹轩松坞共徘徊。
玉色诸儿馥若兰，彩衣想见日承颜。尘缨远濯沧浪水，燕几深居畏垒山。俗眼漫讥身察察，人情方喜志闲闲。夕阳归兴随飞鸟，真意无人语此还。
十里萦纡路转山，山城深入翠微间。何年胜地云霞老，终日清风歳月闲。池上蛰龙方隐伏，岩前游客暂跻攀。却嗟鸾绰遗居在，难向空堦一叩关。
山僧何事下山迎，步彻山腰到寺庭。清梵一声沈夕籁，碧岚千幅展春屏。自惭缰锁非真赏，乍见林泉似独醒。回首暮钟留恨处，断烟层霭倍青青。
深静禅门秋复春，不知门外是红尘。满庭修竹有君子，终日好风如故人。曲径最宜巢翠羽，澄潭犹足养纤鳞。年年寓泊知闲味，毎谢林泉作四邻。
郊原气象欲迎春，祠下乔林秀色匀。数里旧防能御患，二江流水不迷津。舆言此日蒙深利，惠政当时念远人。公意勤勤议增筑，又逢贤杰继芳尘。
藩政雍容虑在民，暂行千骑按江津。寒侵客袂逢轻雨，翠拂林梢觉浅春。极望风光迷绿野，纵吟怀抱脱红尘。愿公改作刘公堰，留得嘉名谕蜀人。
游人何事种芳菲，试把庭松较盛衰。得地不将天质改，有心惟与歳寒期。一轩野色栽培后，十月霜华秀茂时。造化果能周及物，亦须千丈引乔枝。
毎嗟无计远红尘，愿读仙书学养真。收得寸心清似水，放教双鬓白于银。功名见误回头晚，风物相惊满眼新。一卷黄庭有深趣，诵持聊以爱吾身。
云枝玉蘂两难加，应是殊庭种此花。地产有时呈秀异，仙标无意竞繁华。已持宝瑞传君命，更拥香幢送道家。若预景文方物志，定先群卉赞祥葩。
使华西指主恩深，又见鳌头此镇临。十载星霜皆化日，百城桃李尽秾阴。层霄自得翺翔路，止水难摇淡静心。全蜀苍黔共倾耳，即闻和气入薰琴。
大字新题重古松，标题不与众人同。何年直干藏山驿，半夜寒声满道宫。并秀雅宜云壑外，相逢最爱雪霜中。秋深纵使乔林减，未许坚姿坠晚风。
寺在西山第几重，山僧相遇喜相容。寂无尘虑到禅室，瞥有秋声来野松。已恨夕阳催返辔，又过危磴听残钟。烟霞更约他时望，未必高怀负翠峰。
目前尘坌最重重，乍见名山喜动容。选胜道装堪著屐，谈禅麈柄亦挥松。千寻急欲攀秋径，十里犹闻击午钟。下得峦林又牵俗，特书归恨寄晴峰。
烟岚深处几千重，难向丹靑写物容。层阁试凭窥百里，函经慵读倚双松。乔林乍响因秋籁，栖鸟频惊为晚钟。莫笑下山犹怅望，浪仙平昔爱三峰。
君去金渊十五春，暂归翻是客中身。千年丘垄胜当日，两世亲朋无几人。麈尾幸能销白书，马蹄还厌踏红尘。锦衣会有重来约，应笑衰翁漉酒巾。
霁景宜将远眼看，绿阴垂地已春阑。山巓日出方乘暖，峡口风来又作寒。老去心情非往事，闲中谈笑有余欢。玉盘四照江如练，忍对澄辉不倚阑。
洪河一曲晋溪滨，自有余波及四邻。循吏风声今慕昔，淡交情味故如新。江山极目登临远，岁月惊心聚散频。无限名园费吟赏，化工偏与洛阳春。
文章平昔擅才名，使指于今总列城。甲乙常联榜中第，东西俱作剑南行。清吟愈觉交朋厚，老别难堪岁月惊。惟喜归途近霄汉，吾乡留得是嘉声。
众菊争开此独迟，已过重九见新枝。自甘化力均先后，不与春芳较盛衰。秀蘂渐繁微雨夜，清香终在早霜时。诗人未便移青眼，会有金樽是己知。
花开虽晚莫嗟迟，落尽千葩发几枝。清露有恩殊未报，寒风无赖不能衰。幽芳自占三秋景，真赏堪同九日时。蝶少蜂愁人事别，餐英独有屈平知。
仙翁培种一何迟，点缀黄金更满枝。秋色已高方秀茂，物华皆老未凋衰。几多俗客慵留意，无限妖花笑后时。独向风霜对松竹，洁清标格自相知。
闻说蓬仙作小麾，湛恩从此破群疑。平生直道宜三黜，自古周防用四知。松竹何尝凋晚秀，稻梁应且续朝饥。不须利口归豺虎，皎皎清穹未易欺。
一尘殊不挂胸中，标韵高闲辩论雄。诗得江山深有助，道因橐籥易为功。平生拟效漆园吏，何日相逢黄石公。可惜壮年长策在，却陪明月与清风。
尘氛不到此池亭，庚伏长来驻旆旌。波荡画船冲岸急，露明翠盖遇风倾。一先有得棋频胜，众乐无嫌酒屡行。红日渐低钟鼓近，路人歌笑望专城。
南风时起有余温，晷影炎炎势欲焚。堤上游人皆乐俗，坐中豪客少将军。深思阔沼生冰色，尤畏晴霞散锦纹。待得清凉到襟袖，断烟重叠送西曛。
挂冠归后爱林泉，择地为亭欲看山。清画绝无尘坌到，白云常与性情闲。诗书教子雍容外，琴酒娱宾笑傲间。堂构不隳门有庆，彩衣终约锦衣还。
流落文场晚得名，十年犹未脱铨衡。轩昂本为太平起，愤叹却因多难成。方略满怀期树立，尘埃蒙袂且将迎。由来不遇须藏器，岂是佯愚学宁生。
猿鹤皆飞昔日声，安车归去路岐平。高怀无累能知止，半禄虽微亦代耕。林下光阴尤觉永，环中气象有余清。尘埃满抱华颠客，笑指泉山羡此行。
三月山城送客时，山头芳草又离离。红尘道路今犹古，清酒罇罍乐胜悲。乡外忽摇怀远意，坐中聊赋惜春诗。洛阳风景别来久，应属少年游侠儿。
平日阳和已浃民，浪驰幽迹绍芳尘。芝兰秀品推前辈，桃李清阴及后人。谆诲有闻知契厚，纵谈无间觉情亲。去思从此凭何慰，待刻铭词上翠珉。
越溪春水碧迢迢，岷岫晴岚翠欲飘。故国风光频梦断，殊乡景物易魂销。何时执友无暌索，此日长亭倍寂寥。把酒送君同一醉，羡君东去客心摇。
山头红日照红旌，祖席仍歌塞上行。慷慨有心终破敌，燕闲无事暂专城。朔风动色骅骝健，秋水澄光宝剑轻。万一羽书飞到郡，定烦方略取功名。
十载闲经紫塞秋，辟书连上得君留。一身已共冰壶洁，八法堪同墨宝收。寿几欢心怜彩服，诗庭虚席待良筹。古今京洛风埃甚，去有亨途莫倦游。
莫听滩前涨水声，少迟樽酒话平生。堪嘉祁老初辞位，却笑樊须欲问耕。落日望君三舍远，西风惠我一襟清。江流自在悠哉兴，得得回船十里行。
曾把丛蓍叩大钧，少逢升渐屡逢屯。平生道在惟藏器，今日途穷耻问津。万事感怀归白髪，九衢欺客是红尘。何须便作林泉计，未必文章误此身。
京洛前年困客尘，孤舟今去楚江滨。位无高下在行己，邑有政刑宜福民。人子欢心怜白髪，壮夫幽抱感青春。弦歌已治庭闱乐，休说穷通问大钧。
五陵豪客揽归鞍，行矣休嗟蜀道难。世治不须专将阃，才雄自可陟诗坛。虎符金印亨途在，夜笛秋琴逸气安。至宝投人犹按剑，慎将骚雅载毫端。
泛交如面颇纷纷，珍重贤豪有所存。高论向人须药石，壮心于俗不寒温。已怀忠孝归儒术，誓取功勋袭将门。蜀道阻长秦塞阔，夕阳芳草最销魂。
运际重熙讲克禋，祖宗严配答慈仁。典章备物该三代，殿宝殊名应五辰。早岁侍祠曾受嘏，外方留镇屡颁春。皇恩更远皆宣布，自此祥风起八垠。
春华秾处客心阑，俗事劳劳近万端。嘉景良朋岂常遇，清诗浊酒暂相欢。飘零宦况诚非欲，烜赫名途未易干。惜别恋游深意在，寄声弦上约谁弹。
毎记江头举别觞，别来如昨几炎凉。年华莫问当时水，鬓髪皆添近日霜。伏枥已甘常蹭蹬，凌云犹滞远翺翔。羡君标韵终萧洒，恰是花开到故乡。
荆楚旬宣盛事夸，十年重复赋皇华。更弦已见调疏越，切玉犹须试镆鎁。随手春风飘塞下，回头膏雨润天涯。亲闻父老慇懃说，沟壑沾恩数百家。
千骑骎骎出锦城，乡人翘首望先生。二年为郡应须乐，数日游山已快晴。泉石有谁陪道话，云霞无限惬诗情。红尘拂袂良朋少，时向西风愿寄声。
请得琳宫别未央，西行行色重增光。官曹冷淡如逋客，风物鲜明类故乡。归去林泉谋已定，闲中诗酒味偏长。市桥侧畔邻居日，应许过从亦道装。
三月狂风不惜春，客愁千斛付行人。平生操履由吾道，何日安闲遂此身。陌上纷华空白昼，山中气味少红尘。归来必遇求贤诏，莫向穷途苦问津。
羡君方寸最澄清，何必沧浪更濯缨。玉麈纵谈聊入幕，锦衣归养自专城。交情久似乔松茂，诗兴浓如皎月明。阅味来章佩勤好，却惭尘耳听咸茎。
通江山水甲岷川，和气融融满四边。儒者易成千里政，乡人近得两重天。金罍浅饮虽歌舞，玉麈高谈尽圣贤。不是春秋为冷学，借留何计及三年。
海势茫茫会百川，一麾正在海西边。鸿收迅翮方栖渚，鹤吐清音自彻天。落笔尽降诗里将，放怀常对酒中贤。及锋急用应非晚，留滞红尘已数年。
安居无事莫兴嗟，聊放高情喜溢涯。揽照不惊头染雪，读书未信眼生花。讴吟罢后诗筒减，方论搜来药剂加。见说道心从此壮，几因清梦到仙家。
仕路浮沈不足嗟，到头何处是津涯。庭中度日多无事，湖上经年各有花。熟焙春芽香不散，轻澄腊醑味偏加。凭君莫赋思归引，一郡相欢似一家。
惜别心情彼此难，想君归去自能安。轻舟荡桨依平岸，快水流冰下险滩。梦到亲闻方岁晚，路迎江国少春寒。牡丹时节西园醉，不得相同一倚阐。
征车千里极关河，特遣离怀赋绿波。晚节不随华髪变，归装还载异书多。云霄有约增攀望，文酒相逢异啸歌。若相清朝许投笔，生平孤剑愿重磨。
永日华堂静掩扉，道腴深味敌珍肥。一轩有景诗求胜，十邑无尘寇慑威。雅性自髙闲去乐，泛交难合信来稀。诵君清句知君意，祗任天真不任机。
需云廿泽为时来，间作雄风鼓迅雷。信有威灵周阖境，应无偏党限枯荄。满山和气卷舒易，一夜丰年消息回。愆亢霖霪皆吏责，幸凭神力庇凡材。
乘闲极望兴悠哉，远眼宜于此处开。危磴直穿修竹径，虚窗深占白云堆。江湖有景侵平野，栋宇何年倚巨材。自是登髙乃能赋，谁嗟古往与今来。
经济书成秘府收，依然蓬荜在岩丘。凄凉往事慵开卷，想像髙风合倚楼。山色无言终日见，泉声有恨为谁留。怀贤访古闲中味，宜与诗人作胜游。
山深县古蜀江滨，往哲声华尚未湮。物外低昂应绝品，榜间廋硬亦通神。名称三鳯古为瑞，书倣二家今有人。首唱继酬皆盛事，通泉从此识阳春。
晚际闲将景物看，郡人休笑苦凭阑。远山露色知晨霁，素月笼光报夜寒。野烧顺风穿绝顶，渔舟随浪转长滩。故乡回首七百里，归去不辞行路难。
凭髙日日望交游，方寸飘如一叶舟。文酒相从期赋咏，江山何事尚迟留。洲中橘熟辉晴昼，潭上花繁送暮秋。南路士民应有语，旌麾早晚到吾州。
文章道德有源流，进退潇然信自由。身在禁林方倚望，年侵老景便归休。素云收雨还层岫，劲柏凌霜茂晚秋。何日家山纵吟赏，闲中情味更优游。
十分红色占亭台，不恨春风不许开。折叠染成随日丽，芳菲过后为时来。赋诗多是题千叶，醸酒谁能饮百杯。翠蕚丹须无计学，佳人屡把绛纱裁。
秋光何事易陵侵，不许芳条展茂阴。晓色向风生别意，夜声随雨入愁吟。已嗟禽鸟幽栖浅，渐失园林几处深。荣谢循环都物理，肯将零落动予心。
试思离合数光阴，日月消磨世累侵。晚岁心怀如止水，旧交情分敌兼金。相从不厌春坛远，共语谁知夜漏深。频阅来书谕勤意，愧无青玉报璆琳。
读书到老应成癖，了事他人莫笑痴。敲印旧曹烦夜直，看花新句感春熙。已闻骐骥腾千里，应许鹪鹩附一枝。荐牍屡交虚席久，埙篪应喜共君吹。
尝驰别乘走龙沙，过尽春寒始到家。已置功名如外物，只凭诗酒作生涯。回头忽上青云路，洗眼重看紫禁花。百日丝纶君定掌，文章从此灿朝霞。
苑钥重开不禁阑，眼前芳景未凋残。仙花笑日欲争媚，禁柳受风疑怯寒。诗兴似春多丽藻，斋心如水自澄澜。凭君赋尽园中景，免向绡图指点看。
斋馆深沈旧苑开，尝从祀事偶参陪。故人已步青云去，倦客还寻紫陌来。清景暂将尘虑涤，流年长恨物华催。唱酬不讲诗情懒，独对风光彊剪裁。
温风一袖己董然，燕坐何须更整冠。沈李杯盘聊避暑，饮冰怀抱暂生寒。纵谈无间情相照，清句难酬韵不寛。莫笑未曛车马散，尝闻陈仲讽齐桓。
春风拂拂动轻阴，四望欢声杂雅音。人在华胥无限乐，路经蓬岛几重深。潜鳞可羡游灵沼，巧舌时闻转上林。况有赐罇堪一醉，百愁从此定消沈。
属车何日泛尘清，旧苑沈沈隔禁城。别殿未闻天跸响，华封常听宝鸾声。禽鱼欲遂灵台乐，燕雀终期大厦成。敢告冬官举常职，莫将池籞等闲轻。
御水休论九曲池，宫花争发万年枝。长虹驾浪人间去，大翼乘风海际垂。均被上恩容燕集，共怜嘉景事游嬉。愿公早献金明赋，纪述吾朝全盛时。
庙席词林一二臣，校雠撰述体惟均。圣心欲以古为鉴，史法有如王次春。神武略中书事类，天和览后得名新。羡君受此传家宝，遗与儿孙似昔人。
东风将暖不鸣条，霁景曈曈薄雾销。五队绣衣华广陌，一声天跸振层霄。清尘少拂鸾旗动，紫气长随凤盖飘。向晚都人相与语，更夸明日似今朝。
羽卫森然翠辇平，仰赡天步出西清。月行青道夜如昼，春入皇州花满城。三五良辰传盛观，九重归路沸欢声。君王已向龙楼望，喜奉慈颜酒数行。
月律潜萌斗柄移，阳和气象等闲知。五云已验天心顺，一刻先添日脚迟。燕雁待时思北向，岭梅乘暖发南枝。人人尽有春台兴，料得东风不失期。
十年勤苦学诗骚，拟向篇章运短毫。废井心情伤汲绠，沈舟气象怯惊涛。参谋可法无如杜，常侍难攀独有髙。自是土风忘不得，南音莫讶楚囚操。
清才何事爱清呤，从古诗人误此心。按剑莫投随氏宝，骑驴难和有虞琴。赋成物外云无著，搜到天涯海不深。自顾巴词终鄙俚，愿从邻友听纯音。
浪如奔马叶舟轻，畏景炎炎尽室行。自处虽无迁客恨，相逢谁有故人情。年来江上叹头白，日近樽前觉眼明。浣濯尘埃好吟啸，春风旦暮入巴城。
宦游无著任东西，通塞惟将物理齐。平日风波方舣棹，经年桃李又成蹊。尘埃易没千金剑，霄汉谁为数尺梯。三驿锦江归去近，知君不厌子规啼。
欲赋长谣赠别君，不胜离绪懒条陈。读书有感旧循吏，对酒无悰少故人。事往何须嗟蹭蹬，时来应是起沈沦。石城山下西南望，更约瓜期在早春。
亭下寒流碧似天，亭边疏柳尚婵娟。山林隐隐岷峰出，江路超超楚峡连。对景宛然开画幅，放怀宜此醉金船。嗟予望极终留恨，千里浓云与淡烟。
昔年词掖与君逢，今日天涯白髪翁。赖有江山供晚景，未先蒲桞困西风。归心已适三川外，髙论仍倍一笑中。深幸未寒交道在，非徒清句及衰穷。
九疑山色望中青，似与湘江展翠屏。终日掩关澄俗虑，有时开卷读仙经。谈端往往该穷达，酒兴悠悠混醉醒。南去北归皆惜别，更嗟衰鬓尚飘萍。
腊寒尝醉蒲桃酒，春霁空摇舴艋船。倦客偶来皆失路，故人相值似逢仙。半生感事惊残梦，两世知音话宿缘。闻说三槐长秀茂，子孙才业信家传。
壮年驰走太行车，晚岁还家幸有余。进取厚颜嗟鹤发，退藏深计得蜗庐。五湖谪去谁收骨，千骑归来尚载旟。回首太平堪颂咏，圣君勤政式商闾。
四十年前曾作诗，为题山观有髙碑。宦游奔走过此地，情思光阴非昔时。北望数峰殊隐隐，南飞一舸尚迟迟。仙家跬步未能到，深愧劳生笼与池。
老向家山领一麾，安闲惟有故人知。尘埃是幻劳湔洗，水月如流任转移。可笑书空徒咄咄，愿同舍哺亦熙熙。春来景物虽佳丽，多谢东风少赋诗。
从宦故为涉险涂，强教人事与心符。狂言喋喋真无补，虚誉纷纷更不虞。世味已如流水薄，野情常逐片云孤。圣恩寛裕归来好，免得乡人笑懦夫。
谪官谁更恨蹉跎，回视浮云亦几何。虽向士林为覆辙，却于言路得余波。当年志气消磨少，晚岁光阴赋咏多。毎阅尘编无愧赧，此生应不负丘轲。
珍重良交苦爱忘，记存愚陋枉诗章。华林才日敷春藻，蔀屋今朝得夜光。宝鉴未逢犹献璞，俊锋终在不摧刚。淹翔日久雄飞近，早岁才名振玉堂。
六十年前里巷游，北归重此接朋俦。据鞍矍铄夸朱绂，把酒慇懃劝白头。况是三春同对景，何妨一笑自忘忧。闲中岁月非难遣，须仗新诗共唱酬。
宝络疏封得令名，人间庆事属平生。身居寿域几三世，福及儿曹已九卿。埋石有文深纪美，吊丧多客亦哀荣。泉涂一往应无憾，十八年前吉冢成。
天质疏慵一野夫，因从利禄走官途。惟知名爵有常履，非向尘埃言自殊。万事放怀归失马，百年过晷任踆乌。雪霜毛髪来还近，霄汉岐程去已迂。凡骨易沉羞许卫，短材难斵累班输。每甘流落为迁客，岂免挪揄笑癖儒。处落未能医拙病，揲蓍安敢卜亨衢。宜将大梦消荣辱，肯把虚名计有无。顾我拙艰当晚涖，惜君留滞却长吁。玉工早夜荣圭壁，莫使球琳委路隅。
唧唧微呤透绮疏，乍令人意少欢娱。留连夜景萧条甚，引惹秋声迤逦殊。似向蜗庐频学啸，恐随蛙鼓亦吹竽。能鸣岂羡蚣蝑股，不语堪嗤蛱蝶须。赋就情诗感长信，惊回仙梦失苍梧。虽知物性何喧寂，应念年华却叹吁。从此渐为寒月计，凭谁与画小轩图。西堂忽起东归兴，望断青嵩接绿芜。
湖中少尘氛，事外得野趣。日日过桥来，迟留不能去。
极望渺无际，悠然澄碧波。清风与明月，此处得之多。
叶底留残雨，丛边泊小舟。夜声才索索，应是报新秋。
水际柔枝倒，霜前晚穗红。野禽来泊此，浑是画图中。
亭如主人心，中虚见诸外。回环四顾间，殊无一毫碍。
春早花方绽，朝寒露未晞。可怜蜂与蝶，已去逐芳菲。
风来绿衣摇，雨罢青烟罩。隐隐夕阳间，渔人理归棹。
野亭傍幽溪，从此过溪去。平日已忘机，沙鸥何必惧。
山阴已陈迹，此乐终如何。酒船深不碍，去住少风波。
开轩向芙蓉，红绿如捧拥。游鱼定相忘，时见花光动。
隐几坐幽轩，幽怀日疆慱。黄卷有圣贤，几人知此乐。
琼瑰露华英，绿幄相芘覆。几度得风清，真香到襟袖。
汉川如渭川，千亩尽修竹。疑此是芝田，年年生碧玉。
悠悠江湖思，扰扰声名累。溪上见芦花，宁无慊然意。
耕锄事勤苦，赋歛少驱逼。终日掩柴荆，何尝知帝力。
橙色似黄金，佳名最为贵。一腹饱秋霜，尝之有余味。
可爱北园景，春来游者多。欲知民乐否，处处是笙歌。
流水两三条合，翠筠千万枝垂。漫说忘情待物，亦尝对景题诗。
簿领绝无留事，亲朋少有来书。度日此中闲坐，自惭也是官居。
湖上澄波似鉴，林间曲径如村。双鸟飞来碧照，独蝉呤彻黄昏。
楼外四垂晴霭，帘前一饷清风。更倚危栏北望，岷山半出云中。
治郡乃称太守，退公自是闲人。已向环中得趣，何须事外劳神。
弱柳低低舞岸，新蒲拂拂笼沙。贪向水边倾耳，不知纱帽攲斜。
朴学粗知义命，幽怀聊寄风骚。道胜何如时与，位卑安用言高。
有著在人为累，无营与物何功。祇此也该至理，懒能更说真空。
小器祇堪近用，要途莫笑闲官。到了野情易足，自于拙分常安。
斜日半山隐隐，暮云千里蒙蒙。北望黄昏微月，西来顷刻清风。
闭门可以罗雀，垂钓何必求鱼。有耳倦闻俗事，无心更读闲书。
乐俗亭下流水，嘉会宫前茂林。双瞳日日凝睇，远梦时时访寻。
林下木奴渐熟，罇前欢伯差浓。万事都来身外，一毫不置胸中。
岣嵝数峰秀胜，潇湘万顷清深。云雨有时变化，风涛莫测浮沈。
梁孝事平终结爱，王恢谋沮已和亲。早知蹇甚难为相，何必赉金与贵人。
权归刺举已条陈，慱士非才贵得真。若也国恩殊不卖，单辞未必死功臣。
西巡北幸四夷朝，权宠功名尽易邀。惟有高丽犹旅拒，灵旗从此便征辽。
象床金埒极豪华，出入隋唐似一家。自古圣君须远佞，禁中佳木不须夸。
游田未见说虞箴，佞语贪谋竞奉承。岂独怀中有佳鹞，更教大亮献名鹰。
秋晚梨花忽盛开，满朝称贺不称灾。景佺求礼真奇论，冬月如何有瑞雷。
嗜酒弹琴徒自知，累囚尸虎县前归。世人名利心不尽，那得再逢元紫芝。
巨盗盘根岁月深，交流战血竞浮沈。一言便解苍生祸，何事君恩薄贾林。
终日衔杯酒是家，十年全不话忠邪。一朝便伏延英阁，余力犹能坏白麻。
闻说宣麻伏紫宸，愿将忠胆触龙鳞。此翁八十真堪笑，何事昌言有直臣。
封疆万里等闲开，一日千金不吝财。持语无名求贡者，何须更入右银台。
仗内邪根欲去难，承平思虑渐阑珊。殿帘髙卷春风里，空忆词臣赋牡丹。
夜进麻词晓未宣，满朝簪笏尽谊然。李甘轻肆君休议，不相奸凶已可贤。
方当炙手已寒灰，倚伏循环可动怀。试问华堂歌舞妓，几人曾以玉为钗。
终日清风耸搢绅，不存骗石远他人。如何议欲迁三庙，却使门庭有俗尘。
六幕恢恢皆纲罗，琴书无计避干戈。泉南更起招贤院，从此衣冠去转多。
累石封泥一饷间，层岩叠嶂尽回环。真形惟有山常在，何事徒劳作假山。
为怜髙节耸寒林，择地培根我意深。千亩封侯虽未必，且凭霜雪试虚心。
春到穷山生意回，试凭山土育根荄。花开莫笑无名器，纵得名花未易栽。
北堂风物不惊秋，儿女攀怜欲解愁。未悟诗人深切意，世间何草可忘忧。
花名药品两相兼，种菊虽多岂避嫌。而我折腰求五斗，赏心于尔愧陶潜。
卫青勋业已阑珊，骠骑门前辄得官。荣谢不同时事改，故人何独有任安。
城里尘埃空自忙，暂来城外觉清凉。临池静坐有余味，雨后荷花无限香。
发尽寒梅千万枝，小桃乘暖欲开时。春风次第来须早，芳草垂杨莫恨迟。
春芽不染焙中烟，山客勤勤惠至前。洗涤肺肝时一啜，恐如云露得超仙。
马蹄经岁踏红尘，闰腊光阴已觉春。迟日暖风真可爱，年年长是伴行人。
晓云将雨午还收，晚日余炎未似秋。岂独稻畦枯已久，兼忧井竭饮污流。
世上升沉都梦里，春来强健鬭尊前。公田种秫全抛却，坐客无氊谁与钱。
春深风雨半相和，节物令人意绪多。中酒何须问贤圣，和诗今尚许羊何。
十年佛迹留于此，屈指山门皆所无。今日清诗重褒述，禅林又复有犀渠。
欲赏寒梅先有期，却嗟人事又差池。西山雪后东风急，应是寒梅烂漫时。
春来尊酒屡过从，万事无如一醉中。听唱欧公洛阳曲，今年花胜去年红。
多年已分作衰翁，病眼看花似雾中。却谢东风无厚薄，芳心皆露十分红。
田家僧舍有芳丛，竞折繁枝献座中。持语佳宾莫轻散，林稍犹见夕阳红。
好花长是怯狂风，荣谢都来十日中。未过清明时节在，更须携酒觅残红。
年华易去三春半，花态增新一雨中。自笑白头连日赏，罇前犹插数枝红。
山下孤城倍寂寥，行人无意暂停镳。千林万壑琼瑰满，赖有晴曦半日消。
可爱山花百日红，南风开得到西风。一般颜色差长久，移取栽培后圃中。
可美盆池一寸鳞，圆荷阴底自由身。金刀落脍非吾事，不畏江边结网人。
可笑公庭种牡丹，日培肥壤设重栏。好花三岁方成就，谁向花前一醉看。
可惜賨城足海棠，山头涧底尽芬芳。成都花品分先后，此地谁人为发扬。
可喜公居近白云，眼前尘事少纷纷。纱橱竹簟偏宜睡，五月庭除不聚蚊。
圣皇恩重恤狂愚，待罪山城岁已逾。更入西门三百度，便须跨马上成都。
畏日衔山势欲沉，马头西去又骎骎。道傍槐柳阴浓处，时有清风怏我襟。
百里郊原极目平，未寒林叶尚余青。前村一穗浓烟起，知是逡巡到肃宁。
九月西风未肯凉，信知时节类炎荒。骚人不念天涯远，只爱青山对碧湘。
千山杂遝开还掩，一水萦纡浅复深。浑似嘉陵江上路，转令覊客动归心。
西湖风物似当时，惟有流光去莫追。十四年前植修竹，茂阴如识绕方池。
昔向朝亭种牡丹，花开酒熟不胜欢。雾中双眼犹能看，更约春深欲倚栏。
曾向髙楼赋晚晴，每看鱼鸟乐长生。下楼还是红尘道，不信机心胜野情。
雪霜收尽苦寒威，六幕融融喜气归。原上枯荄还不死，有心刚欲报春晖。
谁知真宰执天端，天运无私造化寛。是物向荣皆锐意，莫于春色办蒿兰。
穷山幽谷几重深，一树东风散积阴。从此薄冰尤慎履，世途平日已寒心。
三十年前愁送别，八千里外喜同归。自甘衰叟锄新圃，未许髙才恋旧矶。
峡上相逢惟话道，湘中一笑又成诗。竞将酬唱夸新句，不为穷愁减昔时。
嘉陵江水泼蓝青，彻底澄光明鍳形。一叶钓舟真自在，渔翁应是醉还醒。
一别京华十七年，野情长是恋家山。谋身太拙真堪笑，头白重来度剑关。
子美尝夸丙穴鱼，天涯聊此试珍腴。西风消息江南兴，未免樽前忆脍鲈。
剪取芳条便种成，只从秋后吐繁英。清霜难拒红光减，仰视松筠浪得名。
一夕西风一度开，不须人力为栽培。化工何事存芽蘖，长与炎荒作瘴媒。
北道风霜老未谙，倦驱羸马亦骖驔。此行谁信游沙漠，心逐晴云万里南。
家家桑枣尽成林，场圃充盈院落深。九十余年事耕凿，不知金革到如今。
山腰路转多临水，峡口天开又见山。疑是庆云曾结盖，故留仙境在人间。
古寺寻清赏，梯云出薜萝。举头知日近，极目得天多。别嶂千屏列，长江一带过。常闻净居境，况此复如何。
飞锡来穷岫，驰声满上京。衣从麟德赐，诗入集仙评。虎老文弥炳，松孤格愈清。投人夜光宝，按剑但频惊。
叠石层高暗绿苔，茂林深处独崔嵬。花阴竹影重重见，山色川光面面来。通夜阑干随月倚，纳凉窗户趁风开。踌躇触目堪嗟赏，倍费登高赋咏才。
林蔼波光秀可餐，登临都付一亭间。坐违世路尘埃远，静入湖天日月闲。对岸莺花迷阆苑，隔烟洲溆切蓬山。习池胜事无多较，只负襄阳倒载还。
偃月城西锦绣川，回环亭树曲池边。篮舆蜡屐闲投入，竹坞花溪信步前。照日寒梅融素艳，拂波垂柳弄轻烟。东君已放春消息，为赋寻芳第一篇。
轩外梧桐碧两行，跳空阑槛枕西堂。风条弄日摇窗幌，露叶惊秋坠井床。静想还思理琴瑟，高吟惟恐引凤凰。谁怜不种朝阳地，但爱清阴作晚凉。
欲追河朔一时游，曾效兰亭泛曲流。闻说仙岩为绝胜，喜同高客共探幽。清风未挹先蠲渴，灵地将登已觉秋。幸有兵厨三雅酝，论文应饮百杯不。
江村招得玉妃魂，化作金炉一炷云。但觉清芬暗浮动，不知碧篆已氤氲。春收东阁帘初下，梦想江湖被更熏。真似吾家雪溪上，东风一夜隔篱闻。
住持传法者，自有祖家风。一言决洪涛，四海云从龙。横身六合外，万象皆虚空。易此而就彼，探月澄波中。臂然心亦然，于法难为功。宗师灭贪痴，乃可化凡庸。
清夜宿瑶宫，云开天柱峰。千岩空洞月，万籁古坛松。仙驭闻鸣鹤，琅舆想六龙。朝元步虚罢，祥吹引林中。
入谷初无路，山蹊九折回。紫庭藏玉室，碧落抱琼台。溪流人闲见，桃花源上开。只应有仙骨，得到洞天来。
洞天三十六，大涤上清房。物外云烟古，仙家日月长。溪消分玉酝，岩穴产灵香。须信风尘表，栖真自有方。
昨夜除书下太清，一麾千里拥双旌。漠符出守朱轓重，越邸怀章昼锦荣。青琐窗深传夕拜，红莲幕下得时英。稽山寻胜穷幽窈，禹穴采书极粹精。贺老清虚陶内景，微之惠爱浃舆情。舍人早促还朝计，旦暮追锋柄宰衡。
韩公画马称神笔，矫首昂藏山鬼泣。眼明见此饮马图，乃知矩度不可轶。定嫌昔日徐庾体，渴骥奔泉超法律。骐骥骅骝志千里，屹立天闲甘伏枥。气势相宜适操纵，肉骨兼匀称肥瘠。世人但以骊黄求，翠驳玉花烦剪剔。苦论右军爱鹅趣，知公爱马应成癖。山阴道士不换经，已悟黄庭养生术。持将此卷参马祖，待须一口西江吸。
元侯选胜重经营，地取圆心正且平。揆日募工逾再浃，创亭合乐落初成。面开西向缘忠孝，牓揭新封纪宠荣。隐隐湖山藏故国，漫漫烟水隔都城。低迷叠嶂回峰抱，缭绕芳丛列艳迎。台上临风共萧洒，花间梦蝶助凄清。枕流小槛欹前沼，散绮幽轩接后甍。旧景周环如有待，夕阳偏照似多情。萦纡碧沚通潮浦，左右修篁拂画楹。自昔甘棠虽足爱，会稽从此擅佳名。
松竹冷交阴，萧森露宝林。门依青嶂静，僧隐白云深。凄切泉喷玉，壮严地布金。龙湫中致祷，朝夕冀为霖。
今日不知明日事，人情反复似车轮。我今自是飘萍客，更向长亭作主人。
浮沈日月走雷霆，偃蹇西来气未平。奔突楚山愁破碎，荡摇坤辅厌搘撑。昔年此地分南北，今日中天洗甲兵。万里雄风双秃鬓，妙高台上看潮生。
江声撼群山，万马东南驰。盘盘铁瓮城，鼓角缠秋悲。维天有设险，实为奸雄资。阿奴何许来，王业自此基。金陵气已基，虎口余义熙。潜机寿阳发，凛凛天象垂。划然九州鼎，竟属卖履儿。中原自汉蹶，神器良屡移。黄屋如传舍，与夺谁汝疵。顺守尚有策，嗜杀徒自隳。山阳作虞宾，豚犬犹能知。零陵一累囚，互亡何足疑。凶德一至再，鬼责其何辞。殄歼肘腋来，泉壤悔莫追。惜哉勤王功，一臭万古遗。我登黄鹤山，指顾生嗟咨。茫茫六合内，俯仰几盛衰。尧年与桀日，究竟孰纲维。东去云悠悠，西来风飔飔。把酒呼山灵，听我鹤林诗。
金山据上流，怒挟汀声东。焦山护海门，坐折千里冲。两山势欲合，盛气薄苍窍。解纷谁巨擘，赖有疏凿功。至今买余勇，角立相长雄。两皋汗漫游，目击大块中。手持一杯酒，浇尔磊块胸。鱼龙出鼓舞，摩荡青莲宫。山灵自不凡，感激欣相从。因笑魏与吴，乾坤两鸡虫。悠然一带水，往事寻无踪。夜深何处笛，呜呜起西风。
天目山前分两乳，一脉西来缠右股。溯流疑是武陵源，入山绝似盘之阻。椒峦隐隐入霄汉，从此去天才尺五。飞泉汇作千丈潭，下有蛟龙潜水府。玉芝瑶草净如拭，不见尘寰一抔土。三神山远未易到，洞天只在溪之浒。道人宴作疑不动，一榻云烟几寒暑。乍逢佳客喜盈颊，上山下山若飞虎。龟腹燕颔好颜色，凫舄御风轻步武。苹蘩蕴藻盈倾筐，砧几腥膻不登俎。赢刘颠蹶问不知，那识人间有簪组。嗟予碌碌退不勇，窃食大官无寸补。回头四十九年非，白发手搔不可数。山禽唤我归去来，口未及言心已许。长安冠盖多豪杰，谁肯论交到尔汝。
天坠北斗精，人间书景福。岩石骈七峰，漠漠太古色。磅礴压洪蒙，崒嵂磨苍碧。中涵大穴洞，外与风云隔。千夫廓有容，万状成叵测。谽谺露肝胆，槎牙列矛戟。伏如龙虎卧，起若将士立。西窍通天关，虚明数千尺。豁然一罅入，寂閴燃灯隩。幽秘若为藏，暗阏不可极。龙床一鸟鷇，宛若蛇蜒迹。龙井下太阴，彷佛被元幄。岂伊鬼神秘，乃是造化力。江寒烈水涯，春盎回阳律。炎光流大地，凄凉入人骨。四时斡元气，可燕复可息。平生谢康乐，不废登山屐。蓬莱在人世，昧者恒弗识。达人昔来游，题诗满青壁。骎骎岁月深，惨惨烟霞积。绝唱者何人，清新压元白。镌石苟无分，灵怪亦我惜。缅思融结初，六丁万斧擘。
峡外烟云迤逦开，人家门户小楼台。青山渌水应相记，二十年前到此来。
当时曾此牧黎元，屈指光阴二十年。别后每思佳景物，再来重睹旧山川。因罹兵革成雕弊，忽讶闾阎尽改迁。故吏老民皆白首，使君髭须亦皤然。
会稽归去两朱轮，青琐恩辉笑买臣。箫鼓放船才汴岸，壶浆迎马即乡民。夜撩诗胆邪溪月，昼拨茶浮禹井春。器业伫闻裴自荐，莫将清兴为吴莼。
长云千里海边城，两粤今傅惠爱声。帝载待咨唐岳牧，郡符还屈漠公卿。天墀面拜恩纶重，江国人瞻昼绣荣。府掾尘埃归未得，乡心先已逐双旌。
赤土坡头一寺基，天尊元是一牟尼。时难只得同香火，莫听闲人说是非。
承平万事康，干戈百年戢。蠢战彼西戎，乃敢侮边邑。庆阳用武地，战士一当十。指纵惟其人，破竹在呼吸。堂堂高平君，谋帅公论及。拥麾当一面，意气动百执。圣时务怀柔，阃寄贵安辑。贺兰黄口儿，焉用长缨絷。方当仁草木，况忍尚首级。伫见贡琛人，还从玉关入。
野寺山茶昨夜开，江亭初报一枝梅。旋邀座上逍遥客，同醉花前潋艳杯。秀色霜浓方润泽，暗香风静更徘徊。仙姿莫遣常情妒，不带东山妓女来。
白虎前芳掩，金华旧事轻。天心非不寤，垂意在苍生。
金狮潭上水悠悠，两岸垂杨客舍秋。十里清江民物阜，锦帆直到石梁头。
胙土分茅奠此冈，金根玉韬总辉光。谁知三百余年后，老树残蝉送夕阳。
使君新构此君堂，手植玲珑玉万行。洗濯清风消暑昼，敲摩直节任寒霜。萧森一迳长年碧，洒落高轩四座凉。金斝交飞宾就醉，夜深留待月华光。
滁山插空望不足，行信马蹄入幽谷。生平未惯尘外游，先酌寒溪洗尘目。自疑身是武陵客，误逐桃花迷水曲。欲穷本始问岁月，亭上雄文凿青玉。意高语险测难到，拂散白云再三读。乃知造作自混沌，山神固护宝藏匵。路歧未许车马通，白日苍烟走麋鹿。一从紫府仙人来，指出洞天三十六。膏泽疏开不死泉，栋梁养成岁寒木。灵苗异草无根株，摇荡清香过林麓。峰峦围匝别是天，天在山中成大畜。先生之心此其象，往行前言深蕴蓄。议论吐为仁义辞，文章散作生灵福。默笑真工功未醇，饾饤春风弄红绿。聃云谷得一以盈，以一能应无穷声。千古万古声不尽，先生得之为声名。公之声名公之心，日益远大日益深。愚儒耳目所不及，奋笔空成幽谷吟。
娲皇锻炼补天石，天完余石人间掷。掷向淮山山下溪，千古万古无人识。昼出白云笼九州，夜吐长虹冲太极。去年腊月谿水枯，色夺江头数峰碧。野夫采得琢为砚，一画中规外方直。方直端平象地形，形壅水流流若璧。拟法辟雍天子学，不比泮宫一隅塞。幸偶先生掌辟雍，持以献诚安敢惜。欲伐东山五大夫，受爵非材炼为墨。欲乞湘妃血泪竿，刮削除斑供简策。欲就退之借毛颖，同与先生记心画。先生记之何所先，推赜圣贤诠六籍。四时七政有未平，愿述阴阳修律历。夷蛮戎狄有未宾，愿摅雄略操军檄。辟雍之水流不穷，先生之材无不通。愿携此砚飞九穹，圆润化笔扶天工。
屏石屏石何嶃岩，云初得自江之南。沙埋土蚀几千载，无人辨别嗟沉淹。浄空居士物鉴精，获之不贵黄金兼。清泉洗涤露真璞，野云凝结堆浓蓝。巫峡山前暮雨霁，参差十二挑峰尖。比千骨朽心不朽，通窍至今存四三。蜂房蚁垤岂足数，或疏或密争嵚嵌。铜台古研置其下，一片皴碧沉寒潭。唐朝牛公嗜怪石，取之不已其亦贪。争如夫君一胜百，得此自足无伤亷。我尝乘醉到君家，临风叩以苍玉簪。其声淸越合律吕，簨簴可与大乐参。何当琢磨中勾股，列为编磬歌云咸。问君考击荐郊庙，孰若藏在青山庵。
昔年会稽探禹书，探得六甲开山图。图载潜南天柱山，上侵霄汉下渊泉。真人秘语世不传，但见绝顶蒙云烟。汉武射蛟浮九江，舳舻千里来枞阳。筑坛祈仙瞻杳茫，茂陵桧柏空青苍。石牛一卧叱不起，白鹿还归深洞里。二月灵鹤有时来，洞口桃花泛流水。
歌白雪，雪满龙沙暮冬月。万里征人归未归，一声晓角云中咽。
歌白雪，雪压樵夫樵担折。行到都门门欲开，十二玉楼歌未彻。
勿去草，草无恶，若比世俗俗浮薄。君不见长安公卿家，公卿盛时客如麻。公卿去后门无车，唯有芳草年年加。又不见千里万里江湖滨，触目凄凄无故人，惟有芳草随车轮。一日还旧居，门前草先除。草于主人实无负，主人于草宜何如。勿去草，草无恶，若比世俗俗浮薄。
古行路，古行路，今人欲追古人去。古人去远何可追，后人视今如古时。君不见去年春风去已久，今年春风亦依旧。
云涛拥开沧海门，鼓鼙万叠鸣江村。仙翁引我峰顶望，耳目惊骇难穷源。黄金铸鲸为酒樽，桂浆透彻冰雪盆。吴歌楚舞屏不用，夹道青玉排云根。经纶事业重家世，昔闻父子今季昆。九丹炼就鼎灶温，刀圭足以齐乾坤。我行欲别湖山去，为我索笔书长言。照乘不假明月珠，自有光焰生轺轩。
洪范八政一曰食，民非稼穑胡为生。江南风俗重圩垾，岁遇丰稔仓箱盈。嘉祐六年宛陵郡，积月霖雨妨秋成。昔之郁郁若云秀，今也泛泛犹青萍。岂惟百姓失所望，将恐祭祀无粢盛。集仙到郡为悯恻，斋心命驾祈昭亭。昭亭山下欲回辙，太阳赫赫辉双旌。老农乘时得刈获，清风和气讴歌声。我知夫子祷已久，由有盛德通神明。愿公移此福天下，阴阳调燮归和羮。
朝望五云山，暮望五云山。望之欲去未得去，抱琴登阁聊怡颜。琴声喷潺湲，意在山之泉。琴声险欲绝，意在山之巅。五云之山不须到，劝君但作五云操。
大明七年暮冬月，宋武南巡立双阙。銮舆先幸凌歊台，云中箫鼓轰春雷。六龙一去晓无迹，山花野鸟空相忆。翠羽鸣鞭来不来，景陵芳草年年碧。
南城城外山崔嵬，景云轩上无尘埃。双溪水落逐年急，白发僧归何日来。画屏满目万瓦合，几人到此心如灰。
春雷惊起苍龙角，春风摆开紫云箨。扫断红尘不得来，翠羽旌幢拥髙阁。髙堂老人年八十，朱衣省郎侍旁立。追怀手植先大夫，栽培灌溉何勤劬。浓阴潜蔽芝兰径，美实饱供鸾鳯雏。幽轩得名名曰恭，见此还与桑梓同。岂惟雪霜不可改，年年髙节摇清风。
古今春过知多少，人不留春头白早。君欲留春心可知，为君更赋留春诗。留春莫只留花住，花老春风亦随去。孰若芝兰香不歇，亭下长如二三月。
沧浪之歌因屈平，子美为立沧浪亭。亭中学士逐日醉，泽畔大夫千古醒。醉醒今古彼自异，苏诗不愧离骚经。
有客抱荆璞，不琢贵其质。兢兢三十年，常恐有坠失。所欲价百倍，今也十之一。勿患知者难，光彩已四出。
鐡鉴埋重泉，知经几寒暑。山翁筑春田，得之南涧浒。磨刮追光辉，云卷秋蟾吐。敛袵正面视，历落露心府。坏垣试一照，阴灵吼风雨。我欲匣此鉴，西上献人主。不愿鉴其鉴，愿君鉴于古。桀纣不鉴古，基业倾汤禹。幽厉不鉴古，纲纪颓文武。吾皇宝其鉴，清风塞寰宇。
君不见南浦亭前草，送人千里道。一番膏雨一番青，不顾王孙江外老。又不见丰城剑埋尘土间，几年秋水澄波澜。夜深直气射牛斗，变化风雷头角寒。丈夫穷通有时有，满腹诗书满樽酒。行行三月到扬州，故人莫笑麻衣旧。
戊辰岁历长，两春一逢腊。上瑞兆丰年，同云弥六合。初如天马来，奔入银河蹋。梁苑客后至，郢楼曲难答。锦绣方还里，罇罍喜开阁。光照孙康书，寒恤袁安榻。但爱川陆平，不问瑶珉杂。扁舟欲泛剡，凛气若浮漯。龙图屡烹试，风腋顿爽飒。明月交清辉，绛笼不燃蜡。
张籍心不盲，何为盲于目。伯原道不病，今也病在足。及第二十年，未识太仓粟。乐圃德义重，可敌万锺禄。世味觉幻梦，老把华严读。九会发渊微，赞文焕珠玉。洞庭秋月澄，吴门春草绿。香海泛虚舟，不慑鱼龙触。
淮国耕钓夫，素嗜山川乐。补吏来盱江，潜解蓝绶缚。独上凌云亭，青梯入寥廓。万象富观览，面面峻岩壑。天风袭衣襟，彩霞半空落。仙家鸡犬鸣，惊起巢松鹤。胜游最后时，萍梗念飘泊。回首顾人间，红尘满城郭。
惠州风土隔世埃，使我南望长徘徊。昔年霹雳轰蓬莱，六鼇踉跄海面开。一峰崪屼九霄落，万里怒涛推拥来。至今浮在罗山畔，玉阁石梁插天半。世人可见莫可登，雪栈云梯知几层。近闻更有丰湖好，环匝亭台映洲岛。野叟忘机鸥鹭闲，寒潭无浪蛟龙老。云归洞府月满湾，客卷纶车鱼在藻。白玉抽苗万盖圆，翠光期压王孙草。天髙日暖荔枝香，风撼一川红玛瑙。主人丹鼎飞金虎，丰湖无根岂能住。一日地轴如走丸，随逐浮山还旧处。
幽人渍墨写成竹，变化琅玕作玄玉。公约赠我两大轴，不比丹青凡草木。六月都城苦炎燠，车马纷纷正驰逐。曲台官冷昼掩关，浄扫虚堂展霜幅。帘间忽有微风来，不动纤枝清满屋。忆得扁舟载雪时，曾寄会稽江上宿。
李辟疆，濡须别我游池阳。别后不得信，不觉青女三飞霜。每见世俗仇雠杯觞，桎梏文章。忆君酒怪吟狂，往往登髙岗。但见大江水茫茫，九华峰青苍，使我增悲伤。明堂礼后一百二十日，忽骑蹇驴访我来池阳。倒覆我巾箱，得我弊藁数十张。索我狂书八九行，吿我明日游帝乡。我知利民术，君心十年藏。青云一万里，此去髙翶翔。
凿池待明月，池成月自来。一从幽人去，明月来几回。乳窦走龙蛇，断崖激琼瓌。安得藉磐石，泛我瘿木杯。
小隐隐林薮，大隐隐朝市。市朝心隐不隐身，山林未必忘名利。夜来月明竹声细，隐斋主人留客醉。四更客未醒，主人促车骑。客笑主人劳，不顾隐之意。君不见梅福曾作尉氏官，庄周亦为漆园吏。
小隐隐山林，大隐隐城郭。城郭多纷嚣，山林苦淡漠。不如隐于酒，适意自斟酌。屈原不能饮，独醒较清浊。杨雄虽愿隐，载醪无适莫。吏部瓮下卧，其隐可愧怍。翰林市上眠，其隐太落拓。孰若畸翁园，醺酣得天乐。风暖鳯凰集，霜重梧桐落。长啸待明月，明月出林薄。倚杖傲浮云，浮云度寥廓。虽近市朝路，不为名利缚。知我尚幽胜，赋诗豫期约。愿言醉乡游，一驾东飞鹤。上池沃瑶浆，冲气溢金杓。当知隐君子，志不在糟粕。
与君去岁金陵游，七月十日离楚州。酒阑浩歌古亭下，白日雷雨催行舟。片帆乘风破险浪，冉冉飞过芦花洲。我时幸预鼇头荐，君以才术公卿留。人生聚散散或聚，忽忽今会如萍浮。君行何以赠君别，庄鹏九万抟髙秋。
天子元老，坐而论道。赫赫具瞻，傅岩惟肖。
珠圎而明，玉泽而温。鉴莹澈而绝尘，芝秀发而非根。曼殊沙华，栴檀香芬。晦堂路险，大开施门。西江水深，一口平吞。谁知威音已前，正是王老师孙。
三江府君，有德有文。善政及物，阴功惠民。异木连理，双芝共根。诗助风教，道传子孙。斯人一去莫可见，万里西山空白云。
且就飞龙牓，休登白鹤舟。陇书方劝驾，阆苑莫回头。丹顶归沧海，霜翎掷素秋。海鹏期变化，仙骥任沈浮。烟月闲三岛，功名重五侯。须知驰凤诏，便是钓鼇钩。已得冲天便，无思击楫游。楚醪铿逸韵，湘瑟助冥搜。南浦成春别，北山空夜愁。九臯闻象魏，一叶寄汀洲。世气骑风虎，机心走海鸥。昔年嗟鹢退，今日并麟游。八月仙槎驶，千龄圣运优。市朝真大隐，箕颍谩清流。鼓枻虽渔父，乘桴笑仲由。片帆从此卷，旧氅亦应留。冠珮重华国，莺花四皓楼。雄文高鴈塔，大醉忆蓬丘。勋若书青史，幢须建碧油。兰桡好重举，乘取上扬州。
慈母冢前柏，孝子眼中血。根在叶长青，恩深泪难歇。二月黄莺鸣，一路玄猿咽。
牛渚矶，大江汹汹山险巇。舟人欲渡不敢渡，烹牲投简先祷祈。自从疏派得安济，祷者渐疏祠宇隳。我闻鬼神若君子，不以风涛为福威。吁嗟人心自险易，昔也兢兢今也违。太守修祠岂无意，寄语安者毋忘危。
人孰不好游，外物常求备。佳胜穷山海，纷华乐朝市。不知务内观，未得游之至。达士靡窥牖，天道已昭炽。六合极周流，万化览要会。潇洒须川守，名堂慕髙致。政清民讼简，庭木交苍翠。间关林鸟鸣，跳跃池鱼戏。逍遥成咏歌，吏隐欣得地。视听与人同，所适与人异。翻笑列御宼，不出终身愧。吾亦爱吾庐，岂独壶丘氏。
岁令春为首，人君德体元。宸居太极殿，星拱紫微垣。历运千龄协，梯航万里奔。同时禀正朔，大号一乾坤。谋野曾绵蕞，沿波未涤源。典章归独断，期会肃常尊。礼乐谐虞舜，师儒陋叔孙。曲台司肄习，执法纠哗諠。旧史精穷讨，非经不引援。殊疆今辐辏，古辙此还辕。陛峻黄麾建，旗张直盖屯。地图包海画，庭燎彻宵燔。班位分贤戚，铜玑定晓昏。仙盘凝沆瀣，禁漏泻潺湲。呼旦传鸡唱，填街列虎贲。六军衣锦绣，八骏辔玙璠。绶采由官别，冠梁以秩论。国容修卤簿，武事设櫜鞬。鼓吹依宫架，关扄辟路门。簴文雕猛鸷，路饰缋蟠蜿。牙瑑中严版，珠联告止旛。金床置符宝，土贡杂瑶琨。百辟稽名实，诸王固屏藩。立墀隆辅弼，述职简要番。省寺兴颓敝，材能慎选抡。班齐序鸾鹭，仗转骇鲸鲲。圭镇唐仪易，袍纱汉制存。鞘鸣龙扇合，帘卷兽烟喷。陟降天威重，颙昂玉色温。泰平安可象，造化本何言。悦豫阴阳盛，渊深宇宙呑。江河宗渤海，山岳望崐崘。牍奏龟麟应，书先稼穑繁。历阶臣委佩，宣诏使临轩。进有称觞庆，初无解剑烦。南山赋周雅，北斗揖尧樽。济济华夷抃，雍雍信义惇。登歌形瑞物，旅舞异梨园。翠凤闻箫集，朱熊负案蹲。四清备钟磬，二律下匏埙。宠锡需云泽，均沾湛露恩。拜吟三夏享，饔盛九牢飧。受觯充醇醴，加肴饫熟蹯。摰勤供鴈雉，羞洁具苹蘩。布治从丹阙，怀仁感陆浑。祥光腾广坐，和气冒陈根。蓬岛风长习，扶桑日向暄。前楹秀芝草，阿阁长鶵鹓。社稷生灵福，邦家政教敦。年年朝溥率，基业壮中原。
仙宗司玉历，帝系出璇霄。功业超千载，威灵会六朝。圣孙严子事，神武耀文昭。游渭衣冠在，违颜咫尺遥。奉安先上衮，守卫肃中貂。重屋华天篆，櫺星屏俗嚣。麾幢迎宝辇，象魏起祥飚。霞醴充流瓉，芝房陋焫萧。降升瞻穆穆，謦欬听寥寥。复道悲追汉，灵旗想伐辽。荐新随四孟，观德序三昭。养慕谐虞氏，声明格有苗。庭分五行舞，乐奏九成箫。将相旌遗烈，松筠鉴后雕。肖岩非特说，画阁岂惟乔。寰海名王聚，江湖王气销。基图传久大，宫阙壮嶕峣。皇泽弥霶霈，群生荷益饶。侍祠叨旅进，赓颂仰材翘。孝治光青史，琼瑶合瑑雕。
原庙躬朝献，高真监孝思。仙源传宝历，干户产金芝。火德资生毓，天元固本支。灵华依玉宇，瑞物陋铜池。大庆同荣茂，甘泉杀等夷。洪休均草木，嘉应在仁慈。舜举重瞳目，尧开八采眉。祥光斋殿照，喜气辅臣知。三秀书图牒，千龄保福禧。愿如郊祀乐，志府播声诗。
黄陵二妃庙，客过动愁颜。湘水有时尽，帝车何日还。血斑千亩竹，魂断九疑山。欲问苍梧事，白云生栋间。
半醒半醉游南国，浮利浮名重一毛。天上星精钟太白，人间文格埓风骚。仙翁曾换金龟酒，老笔空传紫兔毫。姑熟遗音千古在，长随春色满江臯。
紫霄峰下陆先生，飞出红尘鹤羽轻。高第不知朝玉阙，旧山重喜见霓旌。斗坛石凝云三尺，丹井泉寒月一泓。昨夜全家宿琳馆，尚疑鸡犬有遗声。
战国干戈礼义隳，延陵高节救周衰。当时若嗣诸侯统，后世谁传十字碑。生死不欺留剑约，兴亡都在审音知。名儒如欲修前史，列传应须次伯夷。
楼上高吟思入微，白云随步拂人衣。几行塞鴈断不断，千里客帆归未归。仓廪稻粱知国富，弟兄疆境乐家肥。望中孰谓长安远，路去江南只数圻。
泽国连朝雨，春山半夜雷。登楼寒食近，隔岸画屏开。沙鸟飞还止，渔舟去复来。年年南浦草，相伴绿波回。
锦绣堤边曲径通，登临不觉俗愁空。声喧枕簟芭蕉雨，香扑罇罍菡萏风。池景信皆尘外物，道家疑在画图中。南楼有客频回首，应认蓬莱第几宫。
阁占具区泽，登临万象奇。中秋月明夜，平旦日生时。云淡雪千里，水澄天四垂。渔舟何处在，一笛顺风吹。
平西义战几百载，江左空遗子隐台。乡俗尚传三害去，地基曾见六朝来。人随逝水年年远，山似屏风面面开。谁与宜兴寻旧宅，至今藏在白云堆。
章水营居不日成，皇华诗价敌连城。簷牙雨过千鳞碧，池面风闲一鉴清。修竹短墙儒者宅，白头青眼故人情。莫忧退处生涯薄，鹤引新雏遶砌行。
待次归来偃月城，邻公笑我拙谋生。藏书有穴期传世，负郭无田不问耕。朝市风波谁弄险，江湖鱼鸟自忘情。吴门建第君何晚，水阁山斋到便成。
知节能全节，辞荣老更荣。闲居玩图史，得意傲公卿。自有琴藏匣，何须金满籯。子孙承义训，力学重清名。
会稽风土竹相宜，傍竹为堂趣自奇。内史旧居经几代，此君髙节似当时。林无暑气客频到，笋过邻墙僧不知。莫夹桃花引蜂蝶，实成须与鳯凰期。
湖水山一色，湖山屏四围。无风自潇洒，有月更光辉。洗涤尘埃静，消磨暑气微。平生方外乐，到此欲忘归。
来陪杖屦蹑孤峰，故老旁观叹二翁。海上波平千里白，江东兵壮万旗红。云开云合山头月，潮落潮生渡口风。须约蒙庄老仙客，凭栏直下看龙宫。
行人折柳楚江头，帆去帆来几日休。飞絮不知漂泊苦，展眉谁顾别离愁。五株彭泽清风在，千里隋隄胜气浮。莫惜一枝临水赠，使君将解济川舟。
良将未得用，几人能赏音。恩难忘一饭，报肯惜千金。旧俗喜出胯，后时空愧心。至今重风义，庙食配淮阴。
晋祚衰微鼎欲迁，梦惊营垒日回旋。强臣驾驭无长策，追骑留连有宝鞭。险捋虎须曾幸免，怒形蜂目亦徒然。谁能杖箠平凶乱，千古荒城鏁暮烟。
九衢尘土衮车声，一到延春世虑澄。暖律解教寒谷变，熙台还许众人登。兰生旧砌香连续，花入名园价益增。莫笑冷官联骑过，长安城里有谁曾。
故丰门近子真家，楼上高吟冰齿牙。帆似马来思杜牧，剑为龙去忆张华。沟还故道穿城角，沙涨平川压水涯。江外西山衔落日，几重苍翠衬余霞。
经纶才术致唐虞，暂出东南摠转输。德教久为诸郡法，国家何止十年储。清风继世留淮甸，和气先春入汴渠。不日召归调鼎鼐，一封天上紫泥书。
今古忙忙利禄间，几人能此叩松关。猿惊鹤怨不知处，虎踞龙蟠空见山。芳草路随流水远，老僧心共白云闲。淮南旧隐抛离久，一诵移文一愧颜。
片帆曾渡谢家洲，屈指于今十九秋。沙鸟重归迷战岛，钓矶空在忆浮丘。苍颜白发生新感，疏竹清风伴隽游。借问蓬莱山上月，停杯还记故人不。
东郭乞求闻晓鸡，篮舆乘兴过泾谿。冰开波面白玉碎，雪压竹梢青凤低。仙去空留炼丹井，境清疑有辟尘犀。子真太白曾孙在，飞棹何妨到水西。
炎德侔三代，文章叹烬余。千金期重赏，诸郡购遗书。东鲁藏经出，西秦挟律除。儒生搜简毕，谒者骛轩车。阙史修兰省，亡诗补石渠。愿观新四部，清禁直明庐。
滕王阁上正持杯，候吏先期过岭来。泽国暂抛三径菊，春风须寄一枝梅。昔年身到仁宗殿，同日鳞惊禹穴雷。万里青云有前约，莫因蓝绶叹尘埃。
通守临川郡，家山梦翠微。愿辞灵运史，欲着老莱衣。万事樽前尽，片心天外归。金乌伴征棹，日日向西飞。
子行何所赠，赠子一枝梅。长共雪霜约，故先桃李开。清香隔年在，和气引春回。上国人相问，为言南岭来。
德义轻轩冕，有谁知所存。清风满淮国，高节老巢门。孝友敦兄弟，诗书教子孙。何当对明月，林下接君言。
扬舲初出禁城东，夹岸桃花蕊正红。紫绶朱轓金马客，清风明月水晶宫。昼衣始信归乡贵，夜鹤从教恨帐空。政暇笙歌应鼎沸，诗坛不用苦争功。
之子别庭闱，乡心夜夜飞。芝兰经岁老，鸿鴈傍春归。芳草随征棹，和风上彩衣。鸣桹声渐远，月满钓鱼矶。
连年去乡国，从我赴南官。一日学不废，双亲心自寛。朝廷尚公正，场屋进孤寒。去去勿陨获，青云翔羽翰。
官闲无谒禁，朝退自宾稀。开卷逢先觉，忘言接上机。百千三昧悟，四十九年非。老矣陶彭泽，浩歌胡不归。
气平无病恼，心定觉身闲。礼局容尸素，仙科玷润删。马驽犹勉驾，鸟倦合知还。旧隐庐山下，蓬茅屋数间。
挂冠清世咏归田，舟纵江湖养浩然。水底病龙思致雨，树头老鹤懒冲天。诗因社友编三百，酒为春风费十千。今古辞荣人不少，惟君知足最当年。
诗将曾持造化权，何须功业勒燕然。生涯书外都无物，兴味壶中别有天。君解扁舟帆五两，我惭佳客履三千。吾皇贵老多优赐，好乞湖山不计年。
君赋江山数十篇，人疑吟苦鬓皤然。洞庭有浪寒欺昼，太华无云翠插天。鸷鸟懦飞徒累百，疲兵重战必当千。席间莫讶赓酬速，诗债从来笑隔年。
佛屋良材度中琴，调弦安轸布徽金。平时已入栋梁用，终古更传山水音。陈氏得为三世宝，启期无负一生心。太常密补岩廊化，歌咏南风惠泽深。
功成身退正康强，凭轼归来昼锦光。门外节旄交画戟，境中桑梓间甘棠。两朝将相经纶业，千古弦歌礼义乡。父老未劳思再见，圣君方眷股肱良。
池馆连云昼掩扉，晴烟冉冉日晖晖。黄鹂映叶不肯去，翠鸟得鱼还自飞。禾秀天田葱犗卧，花开仙苑粉墙围。白莲径里归来晚，风送余香欲染衣。
花压栏干木插天，不知经始自何年。为怜水石留终日，谩拂莓苔写数篇。笼碧裁纱非我望，梯云名集自家传。气蒸波撼多才思，应笑襄阳孟浩然。
楚汉区区别土疆，谁知盛德胜兵强。乾坤混一归真主，郡国平分亦假王。地底泉源通汜水，道旁碑石属荥阳。如今四海都无外，农入春田失战场。
锦川亭上雨霏微，太守斋航卷画旗。步入名园莺惯见，歌随流水鹭惊飞。凭高自有千峰聚，饮剧方知万事非。却恐丹阳赴官去，此心当共白云归。
甸师经始遇金穰，禁籞清樽合奉常。千亩方田开帝籍，四时和气聚神仓。青坛改卜先农兆，曲水交流上巳觞。欲识汉家林苑富，融融春泽浸长杨。
区区朝市逐纷华，不信湖心有海槎。八十丈虹寒卧影，一千顷玉碧无瑕。古今风月归诗客，多少莼鲈属酒家。安得扁舟如范蠡，烟波深处卜生涯。
伊阙十五里，唐朝三百年。岁寒林木在，王氏子孙传。门有登龙客，风生饮虎泉。丹方齐代刻，龛像魏时镌。居士山长对，郎君谷已迁。塔巍花缭绕，溪浄竹婵娟。水记空陈迹，烽台息旧烟。陆浑平犷俗，八节穏渔船。嗣绝伤宫傅，碑亡叹郑虔。石楼延客醉，天竺伴僧禅。寓目鸣銮地，追怀夺锦篇。白云最深处，约我咏归田。
喧喧人世事何穷，燕坐深斋孰与同。道义优游言象外，利名分付是非中。红尘无路到真境，幽鸟有时啼晚风。此意只应陶令会，北窗琴在七弦空。
天下无双士，淮南第一州。文章老元帅，节义古诸侯。路穏归黄阁，功成建碧油。九重致尧舜，四海望伊周。楚甸供吟笔，吴兵赖坐筹。风云生鹢首，蛟蜃怯龙头。有士依余芘，干时愧拙谋。沧溟波浪险，愿借钓鼇钩。
县弩曾陪竹马迎，清风千里畏神明。三朝史荣推循吏，九寺官班重正卿。道气养成髭转黑，民情照尽法从轻。异时归去黄金阙，留得甘棠岁岁荣。
幽闲外世缘，白日抱琴眠。诗就多惊俗，楼居半是仙。竹床斜倚杖，藓壁倒垂鞭。翻笑红尘客，马头缰辔牵。
新春书一考，旧学惜三余。弗厌诗情淡，从教世味疏。清时闲将帅，长日玩图书。爱我锦溪月，约来相伴居。
盘豆苍珉刻旧吟，清风自可涤烦襟。庭芦邂逅开青眼，泽国归投是素心。乡梦不知家远近，世涂休问迹升沉。阳春一曲一樽酒，遮莫秋声四面砧。
十里喧阗锦绣川，秋千人健趁飞鸢。花明柳暗丹青国，日薄云浓水墨天。游女践成芳草径，画船冲散碧溪烟。武陵谩说桃源好，屈指如今几百年。
过得重湖日已斜，相依渔艇宿蒹葭。故园水面一千里，明月渡头三四家。客路漂流身似梗，世途纷冗事如麻。却欣归去逢寒食，醉倒春风烂漫花。
燕集蓬山雨过凉，湖光何独负知章。万家桃李春风国，两郡旌旄昼锦乡。和乐岂烦鸣管磬，醺酣非止为杯觞。遥应大庾岭头去，南北枝间梅子黄。
姑射山中冰雪肤，造花凭仗箸头酥。生成自有神仙术，点化亦同天地炉。全用阴功催气候，不从凡土起根株。顿教寒处萌春物，邹律回阳得似无。
一盘花卉鬭工夫，孰谓真酥胜假酥。白石萌芽生玉种，寒林枝干守丹炉。缕金滴粉休随俗，翦彩黏膏近守株。翻忆岭头梅带雪，使归曾得信音无。
洪学祠堂写六贤，左丞功业最居先。仪形已在凌烟阁，岂独丹青一郡传。
天子诏不起，少微星转明。寥寥千载后，富贵在清名。
人间爵禄颂公难，自有家传一品官。己亥年生逢己亥，从今甲子别开端。
秘藏函谷关中子，持赠蓬莱阁上仙。愿得髭须如此老，却教龟鹤羡长年。
江南江北白云堆，试共幽人一展开。向道无为老居士，拟归先遣化身来。
讣闻孰不泪盈巾，宝鉴云亡社稷臣。帝猎渭滨先得吕，神还崧岳旧生申。默调一气归元鼎，坐致群伦入大钧。孤贱无能报知遇，文章曾许继前人。
中道立不倚，大哉王者言。文章曾润色，功业在调元。衮绣光闾里，图书遗子孙。悲风起吴国，千载鳯凰原。
安肃书来倍痛伤，痛伤穷苦盛时亡。三千蝉蜕人何处，十载龙山梦一场。我愧动心非孟子，谁能鼓缶学蒙荘。夜台难寄登科信，泪滴春衫吊夕阳。
材与时相会，声华孰可攀。东堂升秘籍，内阁叙清班。余庆千年远，浮生一梦还。故乡闻讣日，云黯四明山。
熙宁治百川，献议辟民田。平昔不毛地，于今大有年。至忠期报国，上策在安边。士论追贤业，临风一泫然。
节制当方面，恩威号令明。黠羌知效顺，叛俗乞归耕。一夕流星陨，中年逝水倾。祠堂严岁享，耆旧致精诚。
我笑东林寺，孤高远法师。种莲招社客，平地凿成池。
我笑陶彭泽，闻钟暗皱眉。篮舆急回去，已是出山迟。
我笑陆简寂，修真脱世埃。九霄一飞去，重入旧山来。
我笑开先老，家风双剑高。云间本无事，拭目看金毛。
我笑无为子，游山学古人。康庐不能住，骑马入红尘。
梦到瀛洲夜，觉来江上秋。一身投绝域，千古吊穷愁。
召伯甘棠国，东郊处士家。百年三世隐，泉石当生涯。
此楼此景他州无，山川形势吞三吴。唯凭诗老写奇胜，纵有画笔难工夫。
此楼此景他州无，天髙水濶连平芜。绿杨深处杏花发，日暖数声山鹧鸪。
此楼此景他州无，栏干倚遍还踌躇。主人有酒且共醉，骊歌不用催行车。
屏去竿头饵，非唯用直钩。我来鱼不避，鱼信我无求。
二十年前令，曾来阁上吟。如今头已白，诗有壮时心。
江边醉长官，昔慕陶彭泽。未赋归去来，于今有惭色。
地胜江山国，风清令尹家。酒阑寒食夜，月上海棠花。
清轩直下压秦淮，淮是秦皇厌胜开。千古兴亡无问处，好风惟共月明来。
湛碧一泓泉，中涵千古月。不比天上轮，三五有盈缺。
湖外青山在，湖边人不归。古今无问处，幽鸟下渔矶。
幽鸟无心去又还，迢迢湖水出东关。暮云留恋不飞动，添得一重山外山。
八月风髙浪渺弥，仙公醉倚海槎枝。夜深曾傍亭边过，亭上主人知不知。
楚水漾轻碧，楚花飞乱红。故人故乡去，半雨半晴中。
变化未随雷焕剑，晨昏愿服老莱衣。山堂大饮不敢醉，应恐倚门人望归。
山色浅深烟霭里，客情去住别离中。临川聚会应不久，明日扁舟乘便风。
豫溪春雨江湖平，苍壁洲边春草生。吏民出郭自归去，草间流水随君行。
垂杨阴里系行舟，隔岸数声黄栗留。异日相逢定何处，莫辞春蚁一杯浮。
举世无人用直钩，直钩到底是良谋。孟津再掷磻溪饵，八百诸侯尽爱周。
机深谁及任公子，淛水苍梧饱巨鳞。鲵鲋不吞钩上犗，一年笑杀海边人。
五年南国钓烟波，妙手从来所得多。鱼引盈车竿不挠，几人施舍似詹何。
好钓无如鲁国人，暗投香桂饵游鳞。谁知浅水鱼贪食，不待金钩翡翠纶。
谩投香饵试纤鳞，楚使徒来濮水滨。莫讶持竿不相顾，顾君还是上钩人。
不钓浮名不钓鱼，一纶钩线卷还舒。九霄控鲤无人识，谁道纤鳞是脍余。
旋溪不杀真龙子，学道三年蹑太虚。今古报恩人亦有，不知谁有腹中书。
香饵轻投一席间，鲈鱼泼泼跃铜盘。曹公不悟神仙术，徒整金钩把钓竿。
狂奴肯顾安车聘，祗爱东阳七里滩。谁道世间人不识，客星光射紫微寒。
雨笠烟蓑细草巾，持竿谁识白莲人。当时若得文王猎，泾水还应似渭滨。
葛洪井上两三株，不与孤秦作大夫。借问东山岁寒木，得无羞见水西无。
桃花潭似武陵溪，太白仙舟去路迷。岸上踏歌人不见，年年空有鹧鸪啼。
僧爱白云谿上飞，白云飞处敞禅扉。莫言便是无心物，忆著故山依旧归。
半夜燃犀采石江，江神无处避余光。未应赤帻能为害，窥见渊鱼已不祥。
袁郎风格抗浮云，咏史髙吟世未闻。乘月泛江今古有，不知谁是谢将军。
一别蓬宫不计年，锦袍吟醉钓鱼船。鉴湖贺老天机浅，轻向人间号谪仙。
兵到金陵举国降，若冰谋策谓无双。由来天意归真主，何必舟梁始渡江。
山为羌仙传旧姓，溪因亷士得新名。愿持一勺去南海，直使贪泉千古清。
客来亭上脱春衫，马浴寒泉洗辔衔。怪得主人留再住，水声林影似江南。
人急生前计，子图身后名。重来天地远，谁为作权衡。
十年不见锦川梅，今日清香入酒杯。太守为施红步障，郡园惊怪寿阳来。
孤根移自紫霄峰，只鬭清香不鬭红。忆得婆娑一株桂，欧家曾见月屏风。
人爱红尘我爱山，寻山重叩白云间。子真避客游都市，月上梧桐未肯还。
庐山社友皆逃晋，秦府功臣不仕隋。今日明堂求巨栋，好教天下匠师知。
岩深荫薜萝，金鬛弄寒波。莫爱江湖好，江湖罾网多。
买得青山不用钱，金沙门外草绵绵。黄梅老令醉欲倒，拟借白云今夜眠。
泽国春风老，杂花间芳草。门前车马稀，竹叶无人扫。
十里溪源寻未见，忽逢茅屋白云堆。竹床纸帐睡正稳，无奈野猿惊觉来。
游人行尽天台路，山家杳杳知何处。唯有山前一派溪，落花依旧流春暮。
赠我无心著，还师理亦然。秋风归旧谷，明月上青天。
马上衣彩彩涴尘土，敛板权门腰伛偻。冷风天上呼不来，厚颜如甲汗如雨。星郎高韵凌云烟，天籁唤归酌流泉。人间热恼醺不到，亭上鹤衣飘欲仙。君方醉乐人愁绝，何如御此登天阙。叩天借取衣上风，吹下九州作春色。
国手曾烦写几回，无人仿佛醉颜开。青铜鉴里寻常见，不谓今从笔下来。
白云山下泉，几年石中韫。但见玉色明，孰能究其本。
功炼三千满，手持白玉珪。出尘举天步，踏石上云梯。物外踪长在，人间路自迷。只因从此去，曾过越王溪。
竹标溪涧蠲民瘼，剑击蛟龙救水灾。四十日升金阙去，半千年后玉函开。丹藏井底人难得，柏荫坛心手自栽。一段彩云天外至，山翁疑是锦堆来。
天下人心爱至公，天心还与世人同。自生羽翼三清去，不独丹砂九转功。汉代变名游越国，道家遗像并萧公。石坛正是飞升处，老鹤一声松桧风。
南泉甘滑北泉清，竹引潺湲遶殿楹。分派铜龙穿石过，两泓寒月隔室明。金沙自是藏金穴，玉马长遗喷玉声。曾倚栏杆一欹枕，梦回疑不在重城。
玉京高谢黄金榜，石室来乘白鹿车。山后暗通天宝洞，眼前便是地仙家。时闻清夜雪中犬，回视红尘井底蛙。五百年前人未死，芭蕉源上锁烟霞。
繁川灵鹫山，山顶驾老屋。初从曲径登，叠石盘岩腹。景逐轩楹转，云烟炫游目。忆昔心上人，欲往怯洄洑。前人涨白沙，环流作平陆。昨夜暑雨暴，高低或成谷。感物鉴江水，江水清可掬。莫惊秋霜飞，能换髩边绿。我有紫阳丹，晶明大如粟。服之能长生，千载一时毂。
陶家旧宅寄山坳，七百年前此结茆。太尉双碑遗字晦，先生五井暗泉交。野僧拂石为床坐，童子穿冰作磬敲。岩下清音谁解听，古声长在老松梢。
大历年中茅结宇，禅翁瓶锡久曾留。飞泉堂下雨长滴，偃石道傍云不收。野鸟归来群木晚，老猿啼罢一山秋。世人多事头多白，底事情闲亦白头。
有路入仙都，何人到鼎湖。秋风夜来急，吹落碧莲无。
江南地暖少严风，九月炎凉正得中。溪上玉楼楼上月，清光合作水晶宫。
五岭碧崔嵬，云深隔世埃。寺从梁氏建，僧自梵天来。锡井三泉迸，松门十里开。如今渡江者，见说不浮杯。
漏尽鸡号厌夜行，年来小器溢瓶甖。弃官纵未归东海，罢郡犹能作水衡。幻色将空眼先暗，胜游无碍脚殊轻。空烦远致龙渊水，宁复临池似伯英。
微风摇瑯玕，萧瑟岭一道。万帚扫晴空，纤尘不可到。
崖下一泓泉，窈奥不可测。有时灵气生，散作人间泽。
道人从此归，影不入廛市。端坐笑浮云，往来太多事。
纵有狂风生，未尝险浪起。何当招世人，来此鉴清泚。
岩风壮威猛，晴雷隐哮吼。无心露爪牙，百兽自奔走。
解虎锡常闲，饲虎石常在。亡躯度有情，清风几千载。
潮来音普闻，潮平音亦歇。孰若此山堂，潮音未尝绝。
天道竟何言，四序自流转。迺知毗耶翁，虽默真大辨。
不汲泉不盈，愈汲泉愈清。湛然有常德，随气利群生。
白云隔尘喧，虚堂太岑寂。寒尽春自来，莺啼报消息。
幽人无适莫，乘兴登高阁。夜月锁云林，春花绣岩壑。
赵公归休年，访师翠微间。始知浮世上，白日两人闲。
地方不中矩，天圆不中规。方圆庵里叟，高趣有谁知。
大涤洞天玉为室，真官典校长生籍。青山九锁閟仙源，老尽碧桃人不识。祖龙求仙徒用力，驾海欲驱山下石。神人倚柱不与行，留得岩前隐山迹。
华阳山里千株桧，玉晨观前一左纽。虬枝龙干向朝曦，势与扶桑鬬长久。亳州涡水太清宫，老子手植才数九。一桧正与此树同，蒂固根深应不朽。信知福地有灵木，栽种曾经上真手。君不见龙从火里出，虎向水中生，生理尚左不尚右。又不见天轮左旋不休止，日月五星如磨蚁。左纽桧，蕴至理，上士体之能不死。
岩谷连天岭，杉松彻象山。路从云外入，人自海边还。禅榻红尘断，经窗白昼闲。玉莲生有处，香满翠微间。
从来清净土，鼎足圣贤聚。骑虎归故乡，世人犹未悟。
家住天台寺，云岩万丈潭。本来人不识，饶舌是丰干。
拾得元无姓，山前拾得来。常携一敝箒，不是扫尘埃。
天台有新阁，胜地近塔庙。影浸碧琉璃，沿洄去山峤。莲生污泥中，白日有明窍。花实相表里，光色互炳曜。处空不染水，烈火岂其燎。宝藏诸如来，端坐满法要。青目付上士，不待举花笑。芳香初洞达，宿病已能疗。净土记珍色，机感愿力召。三时有开发，一本常寂照。不读智者书，岂知此莲妙。
西轩一泓水，莹净碧琉璃。天人举目视，中有鱼龙知不知。
东林闻说好林泉，社会荒凉几百年。灵物孰知崔氏竹，方池新种远公莲。华严顿净三千界，庐阜重招十八贤。应笑陶潜又归去，白云幽鸟伴归田。
童子依师兰水滨，声名真是碧云人。定中传得阿罗汉，十六身中第几身。
人孰无父，祖独有母。其母为谁，周氏季女。浊港滔滔入大江，门前依旧长安路。
高风谁得似先生，七里溪山当画屏。功业不随东汉祖，光芒独应少微星。兰台有史传名姓，蓬户无人问醉醒。若使当时忘故态，何由千古羡鸿冥。
千载富春渚，先生家独存。元英播寰宇，丹桂付儿孙。文正重高节，子陵同享尊。泊舟明月夜，重为吊吟魂。
龟甲屏风面面开，天台连接至蓬莱。簷前朝暮碧云合，时有一声清磬来。
天台邦公，善琴与诗，时称僧之雄。琴尽古意，诗得古风。自云天圣景祐中，踪迹犹飘蓬。大淮南北，长江西东。人之奇者必就见，景之胜者多游从。尔来五六载，不与当时同。髪白体且瘦，所适多疏慵。却担一枝筇，归老天台峰。
无一可恋，无一可舍。太虚空中，之乎者也。将错就错，西方极乐。
男大须婚，女长须嫁。讨甚闲工夫，更说无生话。
章郡物华楼上景，江湖城阁画图间。神仙已古遗踪在，牛斗从今胜气还。
罗汉十六轴，江僧寄此山。画称天下绝，人自定中还。
丹砂画顽石，黄金横一尺。人世较短长，仙家爱平直。
涛阳欲归田，彭泽先解绶。有琴何必弦，无诗不可酒。秋黄篱下菊，春绿门前柳。
白云随师来，师逐白云止。山空师何在，木末白云起。
达人到岸不须船，留寄寒云几百年。欲问上方多少远，为言先过净居天。
闻说支公最好贤，瀛洲可买不论钱。楼台蔽日都无地，草木藏春别有天。石上雪飞千峡雨，洞止泉落几家田。高闲谁似幽居乐，一坐青山不问年。
庆历初还自霅川，曾携琴酒访真仙。洞天不隔三千界，俗驾重来四十年。羽宝结成钟乳石，朱籐蒙罩画溪船。樵夫不识赜山叟，欲与何人讲易篇。
蕙本兰之族，依然臭味同。曾为水仙佩，相识楚词中。
春兰如美人，不采羞自献。时闻风露香，蓬艾深不见。
凤皇锵锵出丹山，览辉金阙振羽翰。箫韶九奏动天地，苑囿何处无瑯玕。故山惟有千年鹤，海上芝田随饮啄。朝市纷华了不知，逍遥常在云林阁。
佛日山前水，行人甘露杯。须知源派远，直自四明来。
我爱参寥一味闲，岩房占得画屏间。斫开东庑数枝竹，放入西湖千里山。石底酌泉清彻骨，门前逢客强为颜。白云幽鸟应相信，出本无心倦即还。
空书来震旦，康乐造渊微。贝叶深山译，曼花半夜飞。香清虽透笔，蘂散不沾衣。旧社白莲老，远公应望归。
君勿爱清凉，清凉如火如沸汤。君勿恶炎热，炎热如冰如积雪。勿爱亦可恶，未是逍遥处。君不见海会山前一条路，一车来，一车去，今古转辕何日住。落花时节雨初晴，黄莺枝上分明语。
释迦八万四千塔，一在江南古道场。无碍展开青髻髪，最初分得白毫光。
闻说隐君子，天和长自如。巵言庄叟意，谷水士衡居。穷达命已定，利名心顿疏。绣溪归未得，吾亦爱吾庐。
四海生灵困，柴桑牧札瘥。奸臣窥社稷，盟主奋干戈。百甓防休逸，分阴贵切磋。升天九重逼，破贼一亟多。贪吏羞移柳，游民愧盗禾。母贤迻训诲，友益愿渐磨。鹤化丧家客，龙飞古壁梭。南州浸余泽，东晋决颓波。诫重樗蒲戏，声腾仕女歌。中原力难致，白首泪滂沱。
妙高峰顶，不住正处。毗耶离城，别闻一路。铁钵铜瓶，葛巾草履。付者不取，取者不付。谷有归云，木凝甘露。师子嚬伸，象王回顾。门外老胡，一苇横度。
层梯险峻出瑶台，游者多从半路回。天宝洞中如不到，西山元似不曾来。
极玄真人养真处，石门隔断红尘路。玉帘今古不曾收，只有白云晚归去。
云雷峰百寻，硖石潭千尺。尘埃飞不到，山水相照碧。右顾唐相碑，下有天师宅。古人安在哉，剑履空遗迹。
麻姑王蔡迹已往，望仙亭在孤峰上。朝见五云飞，暮见五云归。云飞云归自今古，仙来仙去谁可知。勿望仙，望仙目眩徒茫然。白石可煮谁能言，不爱插翼冲青天。玉池且酌太和酒，一醉寿同天地久。陶陶与物任浮沉，肯顾霞衣云组绶。
珠珮珊珊路绝尘，凤凰山上夕朝真。甘棠美政行南国，列宿光寒拱北辰。篆冷金盘云屋晓，书飞玉阙洞天春。一声辽鹤归传报，寿益君王福在民。
万法一源，万念一息。法无不圆，念无不寂。强名而名，车尘马迹。是庵何如，风清月白。
乾坤重年德，五老固苍颜。亿万的间寿，二三云外山。天高汉星聚，世治舜臣闲。应笑游河客，悠悠去不还。
祖师平昔拨云开，一榻灵秋一石台。青玉成围千嶂合，黑龙分势五溪来。禅心不动澄潭月，俗耳常惊静夜雷。却笑兴公游未到，祇将佳句赋天台。
人间不记吴王事，江上今存季子宫。坏壁乱飘青藓雨，破檐时荡白榆风。衣冠何处埋春草，鸡酒长年任野翁。下马一看思旧德，浮名应与暮云空。
西蜀峨嵋谁为移，灵根元窍凿何时。烟霞欲暮胭脂冷，云雨初收青黛施。天净尘霾开古镜，晓寒星斗落残棋。江湖襟带全形胜，风动于今民物熙。
鬻熊城郭遶苍苔，万叠烟岚亦壮哉。平地窥觎心未惬，重楼徙倚眼初开。据襟风月争新入，刮目江山破迥来。日落三峨知处所，本来浮双阙欲崔嵬。胡床不愧庾公兴，奕簟还思杜老才。更待携衾尽清景，夜深栏槛逼昭回。
名因物之累，物尝不厌名。标之曰到难，日有车马声。苍崖匪才凿，洞室百步宏。潜龙想鳞鬣，石乳悬旒缨。溪流湛其中，吞吐日月精。其源咫尺耳，盥濯未尝经。我来先振衣，色变水石清。倚杖聊四顾，高低古今铭。颇恨辙迹多，不益云萝情。西南有复岭，烟霞昼晦冥。呼僧指问之，山外或小平。茅茨构石壁，兔鹿浑微生。沈吟幽栖地，雅兴宿志并。何时一椽屋，散髪入岩坰。脱略五千言，坐忘六尺形。看云会所适，以此休余龄。
粤从度岭来，日见乱山横。触目皆荒凉，宁复乐事并。谁谓乱山间，僊境通玉京。奇怪如雁荡，清虚胜赤城。嵌空幽且深，层曲无欹倾。巨禴万仞高，天造妙难削。悬崖攒滴乳，涧水清濯缨。我来洞门开，山意如相迎。熟视石壁字，神清喜勿惊。回思紫阳山，追随许宣平。
古国遮雷首，幽轩拥县堂。何须犀避暑，不待草迎凉。潇洒松筠地，清虚水石乡。牛刀无所用，高枕傲羲皇。
寺隐藏山腹，山高绝杳冥。浓岚春发黛，岑塔晓开屏。岭上云无著，松根茯有灵。访求忠武迹，不复见丹青。
独卧粤南天尽头，吞吐清气压林丘。风云上下三千丈，雾雨西南十六州。古涧有泉穿石冷，阴崖无暑满山秋。我来结构山亭下，时复凭栏看未休。
曳曳溶溶绕翠微，朝朝暮暮满山飞。于今待汝为霖雨，莫向山中变白衣。
灵感手擎苍龙鞭，和风一道飞腾天。天公欲报大有岁，六花助与芳菲权。紫姑云辇归时节，太光碾碎桄榔叶。晓来楼阁万家春，白玉鸳鸯为新叠。垅头耕父被单褐，望岁欣欣掉歌舌。王孙却恨此宵寒，兰膏冻黑香轮滑。
寒食人家事踏青，偶躯羸马出效坰禽声唤雨娇相语，天色和春困不醒。芳草碧来丝作毯，好花红处锦为屏。回头画角江城晚，人倚秋千月半庭。
一片春阴一倍寒，万家春色寂无烟。冷催杜宇朝相唤，寒逼嫦娥夜不圆。添得僧家浇药水，负他公子赏花天。东君欲助之推怨，泪湿垂杨恨不眠。
一雨助凉天气醒，夜来残叶报秋声。人歌曼倩书重发，客笑相如赋未成。惊破鹤心宵露重，送他鸿翼晚风清。功名未了男儿事，争遣心头系得旌。
素籥中分漏箭迟，玉盘飞上绛河涯。自缘人意夸今夜，岂是蟾光胜旧时。千里放开天地景，一轮题尽古今诗。吴刚树下遥相许，来岁春风此处期。
八月露沉天气秋，霜轮何事苦淹留。一宵老兔不成魄，几处诗人却下楼。水部阶前闻细雨，袁宏渚上见归舟。明年未必无仙桂，何用厌厌此夜愁。
乱霜如叶扑窗寒，愁到心如欲断弦。凤管阳才一声起，蟾轮月已九分圆。拥炉酌冻酒相对，欹枕背残灯未眠。乞得晓钟西拜望，露中香为祝亲燃。
古寺重来兴转添，舟中午暑正炎炎。野僧引客登山阁，稚子穿云映水帘。热得清凉身暂健，老便闲静意难厌。人间劫火方撩乱，法雨如何为普沾。
平生登塔与登楼，乱尽乡心送尽愁。试上南山山下塔，依前怀古复悲秋。
五丁尽力路通泉，百货东来蜀道贫。不以粪牛欺远俗，安知指虎有强臣。
潼山高兮潼水清，厥钟秀兮乡之英。之人已去兮逖听风声，我怀孔切谁仪刑。有美张公兮开明庭，作新宫兮州之黉。著其为人兮加丹青，貌惟肖兮如生。或桐挺而孤高，或芝荂而九茎。或兰生兮春华，或菊秀兮秋馨。或凤跃而蛟翔，或凫将而鹤迎。使人咨嗟叹息而追惟兮，至其子孙又呜咽流涕而咿嘤。怳若接兮謦咳之音，内怀劝惧兮若从使令。亦瞻像兮昭昭，而起福兮冥冥。百年兮历时虽多，非张公兮谁与铭。
相仪始融结，中有灵岩川。佛现青莲相，山分白鹤泉。澄清通舜井，湛洁滉尧天。鞠氏留题后，菲才继此篇。
冥冥造化意，似见元气兆。不然此中石，诡怪安能了。刻划如为人，幽奇若争巧。虎卧溪势长，龙存鼎形小。诛茅得此地，胜概纷夭矫。东南引一水，又出人意表。泻溜无冬春，漰奔极昏晓。跳波骇潜虬，溅珠湿飞鸟。主人去城市，崖谷情悄悄。涧户云溶溶，山窗风袅袅。孤城重颜谢，柱史才江鲍。共美崖壑游，题诗石林杪。
十年踪迹住湟关，占得幽奇水石间。纵使王孙多富贵，有钱无处买江山。
竹里编茅倚石根，竹茎疏处见前村。闲眠尽日无人到，自有清风为扫门。
五马重来谿口寺，惟将属吏与门僧。盘云野径行千里，送目危台上百层。岩桧影寒犹带雪，谿流声涩未销冰。寻常地远无因到，空愧躬良二老朋。
胜域将垂迹，先闻钟梵声。术阤犹未降，宣老已三生。山接天门险，岩开月殿明。善财何处去，楼阁自峥嵘。
像身高百尺，阁道耸三层。欲得亲瞻向，还须最上登。烟霞封宝墄，星斗挂觚棱。已自甘香火，人闲去不能。
谿尽见石城，寺在石城里。崖缺露遥村，门开对寒水。况非雉堞成，无以金汤比。梵众此安栖，俗驾来有几。
堪爱仙庄近翠岑，杖藜时得去游寻。牛羊数点烟云远，鸡犬一声桑柘深。高下闲田如布局，东西流水若鸣琴。更听野老谈农事，忘却人间万种心。
南溪北溪深，横塘截流过。清影照人寒，澄耀分鉴破。沙明鸥鹭驯，草密牛羊卧。不见直钩翁，狂歌遣谁和。
孤亭枕长谿，谿光照亭槛。无人弄潺湲，终日对平淡。猨鸟去难呼，藤萝垂可揽。薄暮众山昏，霜风起葭菼。
南明山足势欲尽，正是新崖东胁隈。不知泉自那峰出，皆谓井因齐相开。甘滑堪预郦经载，渊渟疑俟桑苎来。神蛟往往此潜蛰，旱岁莫测生风雷。
异代终难问，遗名不可穷。山中丞相去，林下学堂空。映雪功休比，冲天志莫同。故基兰蕙满，犹自起华风。
谁将白莲子，固向峰顶栽。非学远公社，兼无陶令来。去世迹何旷，诛茅心已灰。不知岁月改，但见此花开。
根埋山骨几百载，但怪生物偏有私。春前受气地犹冷，雪里暗开人未知。自将孤石比坚性，不与众木争芳姿。惆怅无言为真赏，栏干独倚觉多时。
首出众峰间，盘龙势孤耸。云映鬓光浮，月生梳影动。可握谓新沐，未巾疑乍拢。幸免旦斯理，谁复惭种种。
朝看白鹇从坞出，暮看白鹇从坞归。森森绿树两峰下，片片白云初日飞。因知野性恋山谷，咫尺之间还见稀。
咄咄咄，海底鱼龙尽枯竭。三脚虾蟆飞上天，脱壳乌龟火中活。
情智何尝异，犬吠蛇自行。终南的的意，日午打三更。
妙笔君今第一人，心欺造化夺天真。精明形骨从来一，移入青缣作两身。
往往来来三十年，更无踪迹在西川。功成行满升天去，回首山头月正圆。
好手不甘袖，日对棋一枰。雄争汉楚垒，秘逞孙吴兵。偾着还自错，先机非偶赢。古今多少事，落尽此空声。
久不见泰伯，中心频损和。近闻束书卷，更卜好山阿。学古成儒痴，敦风荡俗讹。周公法已矣，原宪事如何。母老禄未及，身闲鬓不皤。新文海裔播，旧业约竿拖。宁戚歌宁发，麻姑傁屡过。时人一握小，吾道片云多。友弟俱游宦，池樊自摭莎。闻猿诗兴逸，敲户酒徒罗。乡里名光也，朝廷礼后么。年来鱼信至，怪我客蹉跎。
山川百千景，斯井诚敻洁。灵源若神涌，怪石肖天裂。不与浊流并，恐是众泉杰。银汉河分派，玉壶冰借洁。中夜声激怆，四时光秀澈。泾渭耻淆杂，潢潦愧涸竭。润如周孔教，清比夷齐节。观鱼思文望，对岩梦武说。我欲断谄佞，汲此洗剑血。我欲安庙社，磨此镂勋碣。诗以志本心，书之非诡说。
顶摩霄极根盘溪，买得入手空家赀。回环四面终日看，埋没几年知者谁。剔除冗土洁且快，布列诸峰高复卑。时人应笑狂生僻，不喜金珠喜怪奇。
蟠根耸翠压坤柔，纵有连城价莫酬。萝蔓几年尝满目，途人今日始回头。尘埃已逐双溪去，风月来供一境幽。欲识主人营创苦，壮龄先备赤松游。
两道翠阴迎骑合，四围清气逼人来。林端有路云千级，物外忘机酒一杯。
绿皮皱剥玉嶙峋，高节分明似古人。解与乾坤生气概，几因风雨长精神。装添景物年年换，摆捭穷愁日日新。惟有碧霄云里月，共君孤影最相亲。
南城古要地，险隘接闽区。国家建昌垒，镇守东南隅。
晋朝危乱有遗贤，陶谢宗雷总学禅。释殿夜深神运木，社堂秋后玉成莲。泉喷绣谷长时雨，云拥香炉白昼烟。
昼曾忘食夜忘眠，捧得骊珠欲上天。却向自身都放下，四棱塌地恰团圆。
十二周流数，经行自不迟。长圆非物理，暂晦亦天时。人欲终宵玩，云残逐簇移。祇应逢此景，无足累心期。
余事诗名敻绝尘，琐闱仙殿老成人。虏庭上座衣冠壮，庾岭南州雉堞新。太白山云旬日雨，若邪溪水四时春。吾皇倚待唯三九，不用夸乡诏买臣。
山从开辟以来有，关是王公设险名。直上剑门千万仞，中开门阙数重城。
为僧六十鬓先华，无补空门愧出家。愿乞封回礼部牒，免孤蜁老衲袈裟。
凡见圣见，春云掣电。真说妄说，空花水月。翻忆长髭见石头，解道红炉一点雪。
龟毛为箭，兔角为弓。那咤忿怒，射破虚空。虚空扑落，倾湫倒岳。墙壁瓦砾放光明，归依如来大圆觉。
月色和云白，松声带露寒。好个真消息，凭君子细看。
不落不昧，僧俗本无忌讳。丈夫气宇如王，争受囊藏被盖。一条概栗任纵横，野狐跳入队。
不是风兮不是幡，白云依旧覆青山。年来老大浑无力，借得忙中些子闲。
四面亦无门，十方无壁落。头髼松，耳卓朔。个个男儿大丈夫，何得无绳而自缚。
西风入梧桐，白露下云汉。洒洒晚秋色，清凉复神观。岁月不我与，料理前日慢。念此平生心，所乐在黄卷。太羮与玄酒，梨樝及俎籑。滋味要足口，更复恨未见。灯火夜可亲，巾箱字甚惮。纷纷事是非，碌碌世治乱。千古守糟粕，未免斵轮叹。圣贤有堂奥，大道堪夷坦。是为名教乐，足以了衰晏。惜日营珠金，投身蒏歌管。彼志各自言，难以一理贯。
敝周僿于文，老子谈大道。仁义已末流，体法固行潦。虚无抱玄珠，清净为至宝。掊斗息群竞，死圣止大盗。谓可愚斯民，狂澜复既倒。不知世大变，万伪火就燥。欲以区区言，反俗入羲昊。浑沦五千言，道德何浩浩。汉尝求其说，施用未深造。衣食已有滋，烦苛以能埽。惜哉衰世士，学术失探讨。流而为刑名，惨礉极枯槁。但见多申韩，举皆罪黄老。圣人无常师，有善取舆皂。问礼固有然，谁谓孔徒小。遗貌知是非，君无论丑好。
四序若转毂，万物变秋风。萧骚簷边月，赫赤江上枫。寒鸱坐晴屋，阴虫凄暮丛。灵鳯杳何许，寂寂朝阳桐。
咬咬笼中鸟，食饱勤好音。谁怀主人意，岂不思上林。出处谬前算，老大故谿心。秋衾耿寒梦，玉露晓如淋。
古人有髙志，妙与天地通。读骚饮美酒，挥弦送飞鸿。杖藜步梧竹，闭户闲仆僮。祸福有倚伏，念当守蒿蓬。
我思彭江州，行已有风绩。与善忘畛畦，麾邪立崖壁。堂堂生民望，奄奄斯道寂。何时持鸡酒，就子坟上沥。
播州迁刘郎，夜郎放太白。秀木风所仇，人情有欣戚。严霆无终朝，斯文岂遂厄。我愿苏与黄，寿命等金石。
至人有神游，坐凌八荒邈。一息如鹏图，万里御羊角。蒿莱彼频频，晨夕自喔喔。仙人乔与松，谁云不可学。
长庚谢余炎，大火躔西极。开轩对朝雨，拭目看秋色。云空相晦明，风缕乍斜直。声繁自飘萧，势急勿淙激。方塘潜浪潮，万瓦乱珠射。巢燕倦翩翩，庭芜长纷籍。闲花洗幽素，秀木舞凉碧。清气醒筋骸，余爽入几席。迹希蒋诩径，兴髙陶令宅。绕郭听懽声，登秋饱丰泽。良辰感孤宦，念我久行客。穷年不自乐，心迹雨何益。功名羞诡奇，岁月易类斥。圣人堂有奥，大道坦可适。胡为世俗间，区区较寻尺。
置闰岁八月，祝融冒秋权。当代不肯归，滞暑歊以延。金行奋刚义，天令惩骄愆。一雨恶气死，百物疲瘵痊。阴阳战既定，灏气苏天渊。揫敛物得性，丰给民有年。小轩占幽寂，危坐凉翛然。身如赦炮烙，蓬山弄飞泉。冷风啸梧竹，清响摇碧鲜。净几少喧蝇，髙簷除嘒蝉。烦心爽已蜕，尘观清疑仙。于兹饬前懈，图书猎陈编。晤言隔朋类，披卷盟圣贤。乐此怀髙风，北望心悁悁。
吾生本放浪，自比林壑人。谬此绁官组，试邑漳水滨。疆田占泻卤，户俗籍羸贫。驿涂搔左臂，河流啮西漘。役者动沦产，居者无储稇。科求困府调，期会严吏文。儒生仕学古，志在膏斯民。慨叹适于此，踸踔徒自勤。亦尝纾厚敛，粗自穷褐温。劳心米盐屑，秉笔朱墨纷。尚赖厥俗古，椎然犹朴淳。因时罕讼诉，得以亲旧闻。瞻言君子治，百里相依濒。厨传候使介，南北交欢忻。议和六十年，中国劳耡耘。脂膏瘠黔首，岁月如转轮。寸金比寸土，石晋真自焚。祖宗赫大业，此愿尝经纶。遗愤郁未泄，壮士常云云。天运无盛衰，吾民系康屯。远御在廊庙，勿惮躬觞飧。小官惠不耻，委吏孔所伸。我亦走除道，折腰边马尘。缘兹有境会，每得言笑亲。代去各匪远，木落秋风辰。知倦黎侯寓，来卜子骞邻。东平我客久，蕃阜诚罕伦。齐鲁儒学地，遗风今尚存。礼让行比屋，弦诵传里门。玉京辇路近，霏烟望氤氲。梁岑耸秀概，回源号通津。炊玉北陂稻，鲙霜南浦鳞。名园富夏果，冬山下寒薪。滋味闽越足，物色吴楚宾。人物盛著录，衣冠若云屯。交朋三数子，英英鸾鹤群。文章与言行，玉洁芝兰薰。方舟洞庭雨，载酒乐郊春。羡君此谋吉，不必龟筮询。我马固已秣，君车亦宜巾。瑶音枉嘉问，凌纸天葩芬。聊兹缔里社，愧匪金玉珍。
浩然天地秋，凉风日萧索。宪也固非病，回焉不改乐。公秫已堪酿，兵厨有近约。以此邀子车，主礼岂云薄。
风霜日夜肃，关寒塞草白。之子倦蓬蒿，结束远行役。尺剑有壮怀，短褐无寒色。礼台多黄金，义橐富白璧。河山数千里，赵魏缭遗迹。大事今在边，为我尽览历。威怀用表饵，是非入奇策。岂如荥阳秀，出以屡空迫。
危亭跨城巅，因洲名白鹭。开轩二水上，寓目万景赴。风涛豢鱼龙，烟云变汀渚。孤禽点钟山，片席下吴浦。闲人得闲愁，凭栏叹今古。脉脉临长江，寒潮自来去。
孤舟倚彭泽，髙节怀渊明。缾粟曾几许，忽归无留情。士生于内外，贵识所重轻。山高暮寒耸，江阔春风平。弦歌绝遗响，秫田今谁耕。我方事奔走，呜呼愧先生。
南都号多士，庾信乃辞客。承家富缣缃，摛文烂组织。应教来春坊，日坐学士席。翩翩宫体谣，江左变风格。巨盗掀台城，狂飚铩孤翮。南飞江陵宫，杖策赴王绎。经纶投中兴，感愤补天隙。大厦岂一士，终此阳九厄。陆机趋洛阳，夷吾入齐国。濯足聊委蛇，怀邦已悲恻。惜哉不遭时，淟涊无伟绩。王室与身世，沦离两何益。暮齿哀江南，聊将赋心迹。楚郡故城阴，或云此遗宅。寥寥旧山川，莽莾新黍稷。是非不可求，秋风暮烟白。
东京尚经术，人皆挟师才。惜乎章句间，门户各异开。马融号耆旧，太守南郡来。横经坐綘帐，自处何崔嵬。帐前列徒弟，帐后歌弦陪。书生贫贱志，遽以声色回。于今数百年，岿然但髙台。旧址半倾圮，栏槛生莓苔。溪光贮襟袂，南风熏樽罍。髙簷日向暮，燕雀亦徘徊。
语默本无常，此道知者寡。君子默诸心，志气纳陶冶。至神所安潜，可使万物化。精微与道契，密不见纤罅。世俗默在口，钤若偶人者。至其中所骛，逐逐散万马。我来观默庵，虚白非外假。天地冥毫芒，今古一昼夜。物至纷无穷，酬酢甚闲暇。清净老聃烛，寂寞扬氏驾。养此将有行，性命妙天下。相对坐终日，心惬如嘬炙。赋诗尚何言，聊为默庵谢。
主人真爱客，留客彻归路。清溪环醉堂，客起惊四顾。人生异智愚，所急随所慕。仆仆声利徒，昼夜无息虑。虽有此不乐，身留意已骛。惟同主人心，乃知此中趣。主人韵潇洒，恬不役世故。对物心有忘，简言理自悟。清风元紫芝，令德黄叔度。即之久益亲，不知变朝暮。况复樽有酒，琴奕左右布。鱼鸟驯不惊，孰与醉妖嫭。主人意于客，可谓甚无负。速应架溪流，坦坦堂下步。客至不须留，听客自来去。
与子一睽索，俄经百朝昏。尘劳触新累，病懒荒旧闻。强之旋放失，殆若沟浍源。新吟妙思致，天葩发灵根。澹然体大雅，理惬如忘言。鼓旗缔友社，壮志压仅存。譬以赵魏弱，仰关支秦军。君无疑敝橐，薏苡非珠琨。
人生寡会合，世路多穽机。吾得二三友，老钝谐所依。泽民气闳侈，词笔如戈挥。狂鹗但思击，生马不可鞿。彦修韵寒苦，独以经史肥。捩眼鄙俗调，攘臂谈圣微。直夫名流子，学性无愆违。冰玉莹表里，芝兰自芳菲。嗟吾实款段，骐骥安可希。清樽写江海，日获从西圻。吟锋互矜轧，醉笑相嘲讥。方怀青蒿愧，忽见黄鹄飞。明哲慎所蹈，勿与矰缴几。秋风病池榭，苦雨沾裳衣。行矣岁华晏，重感人事非。玉音傥无斁，时有北鸿归。
予本疏野人，出处心已果。孔患四未能，嵇慵二不可。长年足忧劳，中怀幸安妥。风疡卧疲躯，手足困挛跛。思君淳乎淳，处俗我为我。玉轸黄金徽，手开万古锁。天地自然声，听者不敢惰。君有元气舟，微风以为柂。我亦薄外机，庶不撄世祸。傥伴荆州行，春江醉轻舸。
苍山抱西城，蒙泉发山麓。一泓养虚净，大石坼岩澳。源脤潗潗来，星珠沸相续。何人潴方池，不使声瀑瀑。四围叠琳琅，百丈荫云木。波底金莲花，万叶绿绮缛。畏清无鱼虾，因亦远鸥鹄。俯视洞五脏，安敢濯两足。循池隅西南，渐见泄泉滀。怒声始可听，势如脱桎梏。涎沫卷飞练，潨鸣射碎玉。曲折谿路长，幽响远连属。安得朱丝弦，为写沧浪曲。派泽山下田，岁常稔麰谷。憧憧负缾盎，清入郡人腹。惠名由此欤，图牒曾不录。崔碣镵文章，无数不暇读。亦欲有佳句，恐为惠泉辱。使君心自清，馆宫泉上宿。一勺蜕尘轩，岂比樽酒渌。磅礴壮士气，常为山水伏。天下几林泉，无金买卜筑。空兹嚼屠门，野人真碌碌。
饭后开都篮，旋烹今岁茶。双龙碾圆饼，一枪磨新芽。石鼎沸蟹眼，玉瓯浮乳花。诗思一坐爽，睡魔千里遐。茂陵病解渴，顿觉肺气嘉。玉川风腋兴，直欲凌烟霞。论功著为经，宜得鸿渐夸。膏梁曲糵士，此物无与赊。
石生兰溪来，手提溪泉缾。谓言长官政，如此泉水清。欢然展北焙，小鼎亲煎烹。一杯酌官寿，云腴浮乳英。惭非百壶饯，真意不自轻。涧沼苹藻细，王公享其诚。冠盖岂不至，纷纷空涕横。珍重石子者，端有古人情。
西山矜霁色，林岭溯晨光。万象露荣秀，熙然数盛阳。扶笻喜暄暖，更得春日长。回阡互亏蔽，丛薄纷青黄。溪桥觉飞动，涨水起连航。杳杳岩壑步，翛翛松桂香。道人诵所闻，坐使身世忘。谁我共出处，闲人澹徊翔。风铃有妙想，天乐浮图傍。非徒爱石壁，行将营草堂。彼哉楚人子，记恨撷幽芳。
马当天下险，崔嵬大江边。翠碧倚千丈，峭立万仞渊。其背领群岫，其麓汇飞漩。欎葱岩间桂，穷冬华叶鲜。岂无神仙人，缥缈居其巅。猿猱肆健捷，攀跻到云烟。扬帆过其下，瞥若飞鸟然。仰观动精魄，但见揫青天。吾生愧仁智，而于山水便。终日叩舷坐，无暇窥尘编。有嗜固为累，触险不自怜。
夜雨声绵绵，朝雨势未歇。行役良间关，炎歊暂祛遏。苹藻香幽幽，陂池水活活。咫尺迷见闻，淋漓彻衣褐。坎泥甚胶凝，塍路无尺阔。饥僮与羸骖，十步九颠蹷。攲鞍髀欲僵，风盖手屡脱。惊目不暇瞬，危魂亦已怛。处险贵能安，欲速或未达。圣禹尝輴行，文公尚胡拔。彼勤事业大，吾劳簿书末。香城到长堤，轩眉解蹙頞。大道吾所归，宁为险途夺。
江国多阴霖，云气所储积。贯月仍弥旬，穷朝复竟夕。太阳暗经天，莫见黄道迹。风霏淋床帷，簷溜穴砌石。春泽农之瑞，太甚岂其益。人言雨有数，四时合均适。前多后将少，物理固明白。我居苦湫陋，安得爽垲易。栋梁生菌苔，书药渍汗液。塞漏除泥涂，纷纷课奴获。凌虚逃重膇，颇思两凫舄。坐观久溟蒙，风伯岂无责。慰彼望岁人，私我穷居客。兹事但置之，一觞聊自释。
顺风虽宜帆，颠暴亦难用。浪拥江逆流，云狂日昏雾。天公容飞廉，橐籥大开弄。蛟鲸快乘时，骧首出洪洞。舟檝多深藏，湾浦投缺空。我行斯可时，要当审静动。况复舟弊钝，羸师困僵冻。时止圣所藏，欲速祸或中。坐期天清明，连樯欣所纵。且倾渌酒樽，慰此清夜梦。
湖光漾碧霄，飘然一方舟。绿窗屡还复，檀桨双夷犹。雨色芰荷晚，风香苹藻秋。凫鸥解相信，随桡过前洲。落落二三子，载酒相与游。清言惬素尚，大笑忘幽忧。洞庭醉渊明，剡溪浮子猷。人生似飘瓦，所愿非所求。濯缨渔父达，佩兰骚人愁。不须吴姬婉，莲间听淫讴。鄙哉遁功业，方为五湖游。吾曹诗酒中，此乐为最优。
昔者气少锐，狂走登泰山。东峰候海日，危磴跻天关。上攻秦汉事，遗文大碑顽。南浮九江会，庐阜几往还。双林到如家，瀑布声潺潺。扁舟上湘水，南衡若屏环。巍阁坐杳霭，祝融费跻攀。幽寻恣所适，曾不虞辛艰。其余林壑趣，可数皆班班。逮今岁十改，志气日已孱。前时两河吏，风埃走青纶。荆州乃泽国，自昔登临悭。佳山到郢尽，平地千里闲。尘耳忆猿啸，屐齿生苔斑。安得苍翠姿，下落樽酒间。平生林丘志，未去心如瘝。去就不勇决，将见移文讪。
洞庭叶微脱，衡阳鴈未归。秋云招客思，偏向陇头飞。风霜过商郢，飘泊游子衣。行迈岂不远，在彼渭水沂。早寒关草白，九月边马肥。西州风俗厚，长官民政稀。洪河缭势胜，大山四蟠围。登临赋今古，壮志相发挥。宦游子诚乐，孤陋予何依。念此性疏朴，动辄触世机。相逢幸烛理，义惬不谓非。扶持失其直，曲逢嗟愿为。朋友日已削，道义谁与几。离骚默自慰，但寄黄金徽。
念君去南州，岁月忽已扫。岂无肺腑言，难为音书道。客来自汝阴，尽说太守好。黄堂曰无事，仁政浃稚老。承颜奉亲欢，甘旨富鱼稻。时时过西湖，樽酒媚花鸟。儿童争拍手，共笑玉山倒。都城亦何为，风尘惊昏晓。投身非所谋，养气安能浩。思君便便腹，中有无价宝。昔者定交分，我已愧枯槁。岂知鸿鹄飞，翩然异鸧鸨。人生出处间，得失不在早。君看松与桂，俱有岁寒操。何时临清觞，为子倾怀抱。
吾师来曲江，落落伟丈夫。灵标峙松雪，清韵辉冰壶。谈高文字间，欲趋仁义途。飘然迹无累，青天白云孤。振衣下怀楚，遂欲游京都。京都贵人多，骈门耀金朱。仁义卜知已，谁不顾子庐。况子兼外学，妙达性命枢。言随祸福应，名利惟所呼。一出玩世故，应忆旧山隅。
塘头买鲜鳞，戢戢杨柳贯。不忧一日饥，遂可支两膳。北方贵窗鱼，岂异此中窗。但求杯盌充，焉问名实眩。芼之姜芥蔬，杂以紫莼线。虽非梁肉豪，乡思已过半。甘芳渍蒙茸，软熟分片段。佐我新炊秔，珠琲光粲粲。春羮远无惭，枯鲞不足羡。吾于饕餮衰，安此软暖燕。昔人意不佳，多缘噉脯面。圣贤亲鼎俎，毋庸厌烹馔。
昼行苦炎蒸，秣马戒夜发。清梦失归路，微风弄纤葛。星疏天无云，独有亭午月。太空生白烟，浩荡万里阔。细碎草木香，淋漓露气滑。戚戚寒虫声，逐马不暂歇。我行何区区，无乃害慵拙。传闻猛虎多，宵路时出没。四顾林莽中，精灵动毛髪。求全得忧虞，祸毎乘所忽。君子审重轻，无劳避途暍。
偶来梁宋游，得子共闲冷。杖藜古城阴，邂逅尘外境。怳思阛阓中，喧卑真坎井。晴霜蔽阴崖，朝晖润阳岭。田翁醉年丰，晓夕不知醒。园迳迎幽寻，林屋到深静。冻禽时自惊，古木坐移影。忆雪指寒荄，占春验枯梗。求田计良难，旅食饱已幸。暂得酒中趣，讵须求酩酊。短景忽催归，何时后期请。
西风日已肃，凉雨霏层阴。丰泽饱岁事，徂节惊壮心。寒虫搅夜思，沧浪梦秋衾。欲谢茂陵病，谁怜庄舄吟。
使君西州客，惯见海棠红。彯缨出故里，扬马来汉宫。醉当坐乖隔，年年梦春风。荆州蜀门户，脉脉风气通。此花何从来，根本移化工。使君有新第，幽寓如山中。小轩面城麓，交柯植双丛。年光锦官远，颜色故园同。想当春苞丽，无日樽酒空。繁艳烧醉眼，顾眄增冶容。地胜不在大，意适物易充。双轮粲两朱，行将指炎封。
隐不在山壑，名园抱南城。梧竹有远韵，泉石非世声。林花品莫数，野鸟驯不惊。主人堂其间，对境心已清。举遗笑录录，放言独冥冥。新诗写闲逸，其声自和平。吾尝攻风俗，燕赵义而诚。自古志慷慨，其人尚功名。苟非胜绝地，乌可夺其行。士于内与外，罕能权重轻。主人不待识，定无俗世情。
老柏寒昂藏，丛筿下纷列。未须论晦明，均敢犯霜雪。尘埃深蔽埋，芜蔓困笼结。槁悴屈子容，饥癯伯夷节。殿中秉髙义，利刃勇分别。病谷除蒿稂，蚀月救吞啮。还君岁寒姿，清风自交彻。念昔绕荒栏，三叹生慕悦。重来十五年，笑我壮心折。幽怀耿相对，欲语不得说。
大梁三尺雪，冰泥变尘坌。千驺国西门，俨若钟在簨。使君御之行，往殿股肱郡。玉符佩祥麟，车旟舞飞隼。去国虽所怀，而在百里近。朝方背象魏，暮已跨封畛。荥阳介两京，左右事控引。咽喉半天下，客车日交轸。闭关非人情，饰传古所哂。使君锦幖仙，才业苦清敏。故人毁誉忘，要使仁义尽。昔贤此为政，遗爱浃微隐。国人赋缁衣，千载声亦泯。二者在君兴，无嗟设施窘。
东蜀老儒者，吴兴新使君。前更四州守，风政超古人。归来天禄阁，袖手随众群。一毫不染指，世味从甘辛。谓柔未易招，谓刚可以亲。浑然镇冒器，承以缫率文。词章谢剞劂，天葩出灵根。冥冥古咸池，众听所卧闻。外物了无累，独爱霜中筠。应怜岁寒节，落笔收天真。七贤与六逸，林下仍溪滨。对之浪狂醉，顾岂知此君。比年不多写，造化悭至珍。而我得二纸，毫素余清芬。留当雪霜展，可慰思慕勤。煌煌钟鼎具，未许刊名勋。聊复咏黄鹄，南国垂朱轮。拔足出埃壒，投身当水云。人与境相得，长鲸卧天津。冰壶地千里，云屏山四邻。醉月若下酒，芼羮沼渚莼。仕宦子虽适，孤陋予何伸。曲蓬谁与直，坐远兰蕙熏。临风写高兴，愿寄江南春。
粤岭酒万户，酝者无刑章。以兹于酿事，家家致其祥。羁人亦随喜，聊自慰空觞。颇收诸家法，曹髙及张王。不复使邻舍，更笑瓮下狂。软熟秋穤洁，芬烈吴秫香。堈头沸珠螘，斝面灯玉浆。人情喜自誉，谓可官法当。方时见初菊，熠爚浮冷黄。颓然此中趣，不觉乡路长。格髙气淳圣，何至肠腐伤。区区美芹意，欲以酌后皇。余醺到郡郭，恨无嘉宾将。增酿更加数，从今百忧忘。
知几张季鹰，归怀托江鲙。鲈鱼今不数，未若鲂鲫最。橙韲捣椒兰，芦菔碎珠贝。盈盘玉叶铺，千缕红云碎。佐以晚菘羮，玉饭香蔼蔼。饱行惭素餐，扪腹放衣带。昨来溪夏干，市空无可奈。徒有弹铗吟，何能饱幼艾。安得东海鲸，不惮生物害。挥刀满金盘，对列酒池外。
洪池富水物，擘波收紫菱。春华杂青黄，夏蔓相牵仍。迨彼风露足，芒角秋实登。刚铦事利觜，扶挟如有朋。双锋尚可嘬，四出尤足憎。昌歜固有嗜，蒺莉非所凭。外观乏婉软，中质韬玉冰。取物取诸内，惟彼识者能。
珍果繁西园，登盘得朱李。白雪凋春花，缥丸结夏子。肉理浆包寒，肤衣粉凝紫。细碎轻菱芡，甘软异瓜柿。不须论投报，聊复冰寒水。伯阳指仙宗，房陵诧遗美。钻核乃独善，王氏亦已鄙。味苦吾所幸，道旁岂云耻。君看齐物人，无用乃天理。
清泉黳石饼，南海宝洲香。下帘隐几坐，烟霏散央央。春云乍凝聚，玉穗忽纤长。瑞鸭戏歕吐，双卧不肯翔。佛国宝芬郁，仙圃花气芳。真灵格杳冥，邪厉敺幽荒。安得逍遥人，肯顾来此堂。说我无上道，德音斯不忘。
耒阳得奇枕，状比猛兽姿。呀吻目睛转，中有机纽施。持须世所戒，羊质还可嗤。莫作邯郸想，曲肱吾所师。
屑霜飞空木叶脱，长河波光碧玉滑。江南仙客厌尘埃，归梦寥寥向吴越。故溪时到春未还，正是梅花弄香雪。太湖寺下吟新诗，姑苏台边醉寒月。江橙甘熟霜夜酣，吴酧香醇冻醅拨。辽东归鹤悲是非，钟阜晓猿惊契阔。嗟予不得从之行，兀若孤鹰叹鞲绁。东南山水游子多，航深屐险无时绝。去非贾道百不一，寂无风咏十常八。君提吟笔寻乡邦，词源浩若天潢决。形容物象空鼇峰，搜摛秘怪穷禹穴。人生难足惟胜游，意适何劳计穷达。峥嵘歳律南浦寒，早晚归艎橹声轧。不独孤陋勤所思，双白应须念亲髪。
农家之富秋始见，十色田利皆丰登。担赢车载上场圃，环舍隐积如高陵。园蔬林果不足数，山雉野兔霜未增。连村箫鼓谢神贶，糓黍换酒无斗升。田家之乐岂不好，胡为不归邀我朋。榜舟梁泽家汶北，咄哉反此如鞲鹰。
渊明田芜犹未归，胡为簿领甘沈迷。乐时选胜岂无意，政值一春风雨凄。但宜夜几守黄卷，酸寒拥鼻灯火低。盛阳充发破阴沴，几日天气回惨凄。朝来送客过楚渚，平湖绿净凝玻瓈。乍惊物象豁尘眼，亦有亭榭堪攀跻。草光浮浮古岸北，花气霭霭层台西。杯盘共坐荫清樾，歌笑起行循大堤。凫雏鹭子漾浅曲，绝胜乳燕巢深闺。幽寻踽踽不自觉，城阴步滑犹春泥。心闲漫随流水远，境静却憎幽鸟啼。何时短艇弄明月，安得巨笔凌长霓。归来学舍坐搔首，外物何足干天倪。阔疏但愧事业浅，刚褊分与时俗暌。如君年少喜学问，青云万里端可梯。城头新篇真自得，岂假朋友相招携。我亦林泉偶寻胜，因君成咏初无题。登高能赋子之职，敢以城阙讥挑兮。
方城道中诗墨新，荆门山下有行人。同盟迩来无仿佛，傍马欲去尚逡巡。荆门西行一百里，玉泉之境天下闻。诸君不能伴康乐，请赋黄鹄飞秋云。
双凫飞下王乔县，别后绪言谈未遍。君能有意齐是非，吾久无心耻贫贱。青袍尘满高情倦，急索归鞭重增眷。陶家池榭虽所怀，楚渚林亭应未见。
南宫仙郎绿髪翁，归来甲第荆城中。翁家祖世有名德，至今孙子传清风。园亭继继事营治，增华到此穷智工。铺张百物各有职，峥嵘一界疑壶宫。清明过去春事老，林丛暗绿阴相通。朱栏曲槛巧晖映，晓风夜露香溟蒙。溪鱼野鸟乐晴昊，碧萝怪石依长松。方城清泚虽可濯，主人缨上尘久空。年年三日纵士女，观游思与乡人同。及时娱乐日月迈，肯使蟋蟀悲晋公。阁书深藏一万轴，牙籖锦带严编封。脱巾解屦游览倦，燕坐自有黄卷功。三年羁客偶幸至，归来搔首嗟蒿蓬。生涯适意最难事，安用勋业铭鼎钟。乡人勿笑翁不出，门外势利方憧憧。
道卿诗思清如水，披衣霜夜吟寒星。意深调苦悲万古，平明寄与钟子听。北窗病客爽心骨，若饮甘露枯肠盈。嗟夫世故玩形器，智者营役奔风霆。区畛大小各尔志，不可慕者鸿冥冥。吾于世珍粗有觉，未逢烛理瘖不鸣。短篇讲好聊写意，弱赵安敢当秦兵。
万山逶迤起彭泽，齐驱拥立江东隅。水西平地旷千里，惟此一峰高且孤。气严势峭鬰独立，意不与彼为朋徒。夹水对峙寡当众，众色愧惨惊顽麤。天公结融若有意，以此壮我淮甸无。青天长剑倚千丈，碧玉大笋巍一株。古今画工昩好恶，峨眉鴈荡争为图。方言讹传楚俗鬼，立庙更以孤为姑。我行不暇谕父老，正是北风吹舳舻。
一盂僧粥三鸣鸡，渐望天角生晴曦。积阴凝霭不得肆，荡滉破散争纷披。清明物象各有职，如再开辟平艰危。游人襟韵廓以喜，晓指后洞都忘疲。小楚亭北望明灭，宛宛一径微如丝。问云般舟道场路，从此亭背无险巇。寺久荒寂无足往，念有子厚弥陀碑。独趋一里转岩腹，剥粉败赤逢门楣。村童门关语嘲哳，似云乞米僧未归。亭亭故碑立青玉，覆以老屋疏且攲。常嗟古人不可见，尚喜书法存于斯。世言书字出心画，体制类彼人所为。子厚少年颇疏隽，字合飘逸狂不羁。胡为气质反端厚，至今观者多有疑。或云彼以窜逐久，气志软熟非前时。又云高才尚薄世，故独立法无所师。吾嗟世俗日无理，好恶不正论苦畀。臆决万事岂独此，此书何愧人不知。碑阴三百四十字，疏瘦劲丽何精奇。九十三人姓名具，陈缵宝历元年题。云此柳书一碑者，元和三年刊厥辞。至是二月始建立，都其事者杨与倪。尘蒙壁碍世未见，自我访寻初爱之。嗟物晦显似有数，恨不从事毡与槌。巉岩西山邃无数，行及二寺方晨炊。东南谿磴斗孤绝，下及平壑如悬梯。南朝佛子谓慧海，卜庵于此存遗基。鬼神馈食以车运，石崖辙迹如在泥。智不足以尽万物，敢决真伪论是非。老僧夜语亦有理，明发策杖犹迟迟。
白云孤起飞杳冥，光如片玉轻如冰。出山归山两何意，行止偶然无滞凝。故人浮舟数百里，得得访我湘江棱。二十年间四相遇，童颠疏鬓霜各增。寒斋笑语极微妙，共以身世均鷃鹏。瞥然去矣不我告，振锡忽借南风乘。聊一徘徊驻衡岳，遂能放意穷临登。崔嵬老骸不知倦，软舆蜡屐勤跻升。穷岩险谷访秘怪，往往清啸猿鸟惊。长泉落石响寒玉，故意写在朱丝绳。仰挥云烟敛羽翼，俯听誉毁真蚊蝇。书来所说谓如此，而惜携手无友朋。又云吾庐已堪睡，况彼城市尤足憎。意若欺我在迁谪，故以胜事用夸矜。嗟如予者安足道，进退大计两未能。平生雅志在林壑，误落世纷亲缴矰。悲吟黄鹄慕越客，谢病高居思茂陵。羡子徜徉类云鹤，顾我拘窘如鞲鹰。故应题诗遍崖壁，曷若寄我勤缄縢。山童痴立索书去，写此安足倾愁膺。
祥风灵雨过二月，陈根新种苗争抽。早蚕生齐渐如蚁，温饱指此无歳忧。春酒未尽社已过，节物又近清明头。茜裙缬袖事来往，方盘小榼相饷酬。田家之乐世皆慕，贵仕难去贱易谋。行矣请谢茂陵病，一廛一耒归先畴。
绿髯满颔光且修，紫石双眼寒铓浮。茫然襟韵自轩豁，见于声貌非懦柔。昔随群众退礼部，归来便作沧浪游。笑买渔艇出巧思，饰以丹白名鹤舟。长须赤脚分相与，鲈鱼美酒他何求。高吟清风洞庭晚，一笛明月吴江秋。白云无心伴疏散，丹经有诀穷秘幽。志非谤国慕处士，性欲避俗追浮丘。不山不渊隐无迹，时时飞棹来皇州。保康桥前舣清梦，峩冠烂醉都城楼。胸中有物齐出处，天下无方随去留。太平取士有阶陛，几人年少能公侯。公侯未有君所乐，一时外物为赘疣。束之簪绅岂其性，轧以利害仍相矛。媕婀稻粱効鸡骛，驰逐膻秽争蚍蜉。相逢感慨慕黄鹄，嗟我方以斗禄囚。贱官绶蓝谁不尔，应书随俗卑可羞。鹤舟之乐慎勿弃，劝君起者非良谋。
屋角一夜群枯号，晓来旷野风如刀。峩峩残雪路摧马，格格寒气冰生袍。四支僵痺非我有，况彼鞭鞚难持操。天东朝日冻应涩，亦恋旸谷犹深韬。居常谁不事行役，我行适此时令遭。因思都府盛僚友，人物一一皆贤豪。想今酣寝梦方足，初离密幄惊寒朝。左承右侍各以职，气语兰臭颜如桃。奉持巾匜事盥栉，傅唇泽面供香膏。不容发绿一点变，亟以宝镊争除薅。炎炉却坐日当卯，进酒为寿倾葡萄。捋须束带欲出户，问讯分付犹忉忉。体舒意适自稳暖，洋然盛气虹霓高。此时岂复念寒旅，嗟我劳佚何相辽。入趋留守退幕府，坐据大案临诸曹。曹司进若鱼在贯，文书盈抱纷牛毛。争前鬭敏请莅职，硏磨浓墨挥长毫。左手钤前右摘尾，落纸叶叶如翻涛。逢姓书字且不给，何暇可否知根巢。坐中耳目已烦困，庭下敲扑仍喧嚣。伏膺胝手腕疑脱，退食笔砚方能櫜。乘除赖有此事在，庶几可以均吾劳。人生误落世网内，区区系累安足逃。要之虚中日自静，不使内外相钩胶。无穷来物彼千万，坐任变化无吾骚。峥嵘年华已遒暮，不日春意生兰蒿。一樽相与莫相放，天下万事从滔滔。
李杜酒死诗不作，风雅三百年来穷。世儒未必甘汩没，才不迨志终无功。汾阳有人字功甫，歘然声价来江东。当时未冠人已识，知音第一惟梅翁。翁主诗盟世少可，一见旗鼓欣相逢。当友不敢当师礼，呼以谪仙名甚隆。君亦自谓太白出，世姓虽异精灵同。姑苏江水莹寒鉴，江上碧玉排群峰。壮吟豪醉售佳境，日题百纸倾千钟。折腰蓝绶岂所乐，养亲斗粟曾未充。蓬莱幽梦挂寒月，青山归思随飞鸿。书来寄我三巨轴，华缄开破溪云封。骇然按剑览珠璧，悸若赤手勍蛟龙。长吟千言短数百，造语险怪神为工。四明贺老忽去世，伯牙悲怆闲焦桐。嗟予逢子众人后，今其所得何最丰。前日过我北池上，正是清露沾高松。凉轩坐听哆宏辨，瀑布千丈悬秋风。谪仙有此愿自重，世俗酣尚惟纤秾。彼其耳目不自信，滔滔谁乐闻鼓钟。太上雅意兴礼乐，一日鉴赏期至公。煌煌帝业子当颂，勿叹憔悴空山中。
新堤洛水东风峭，下入长淮春浩渺。淮南使者蓬莱仙，叠鼓鸣铙画船晓。旦时契阔慕声名，晚岁绸缪亲纻缟。磨铅并直登瀛州，对案同厅佐京兆。青蒿长松惭异质，流水高山喜同调。虽当倥偬喧嚣中，不废罇罍与吟啸。岁月扑面来纷纷，冠盖送客声扰扰。北园去岁赋红梅，南浦今春歌碧草。黄金龙节使光华，白面书生才缥缈。世高台阁与省府，偏历从容誉清劭。投虚余刃无足为，澄清百城付谈笑。时行有命又有义，所遇何多亦何少。未应刻意怀轩裳，知有高情在鱼鸟。黄鹄千岁凌长风，奈此沙边老鸧鸨。朝廷羽仪重人物，行闻追锋赐严召。玉音寄我其无忘，时有归鸿下云表。
赵郎趁我弛担初，为寄肘后杨炎书。盈编专备瘴岭病，仁及来世功谁如。城南老庐有别舍，我来埽榻成燕居。坐忘不复一念起，寸田自治何须鉏。养生防患不知此，从事方药亦已疏。飞鸢未妨随溪水，黄茅正使侵庭除。玄膺晨潄已可饱，脯膳况复余米鱼。聊将此书一过读，寄语庶不忧乡闾。
穷不废诗真技痒，笔硏风云日相向。圣贤发愤乃有作，三千余篇自古上。荒城谁我同此声，惟有哀猿啸青嶂。穷人所作诚已难，平淡丰腴乃嘉唱。横槊壮气虽萧萧，击钵争先犹行行。敢怀修门成怨骚，亦防饭颗嘲苦相。江湖千里山千重，朝夕供吟纷万状。闲适非以娱时人，可口甘酸劳酝酿。大儿归不开卷轴，喜我穷通心已忘。种瓜颇欲学东陵，醉尉亦从呵故将。古人能轻万户侯，为有千篇相等量。
何事劳心四愁望，侧身泰山日东向。君子九夷犹可居，已谋筑室金溪上。距江蓝舆才两舍，遶郭屏风列千嶂。门中翰墨傅风流，自为师友相赓唱。曹氏声名父子间，谢家文章弟兄行。古人至乐盖在斯，得意未肯博公相。顿挫万象归毫端，雕刻丹青尽名状。古风严重周庙鼎，小律软美楚人酿。居人恻恻盈锦囊，游子篇篇出惊浪。苦心颇恨语不工，故实仍嗟老多忘。惫休矍铄空据鞍，锐勇终输少年将。主盟定霸益勉旃，少陵勋名何可量。
槲林秋叶青玉繁，枝间倒挂秋山猿。古面睢盱露瘦月，氄毛匀腻舒玄云。老猿顾子稍留滞，小猿引臂劳攀援。坐疑跳踯避人去，仿佛悲啸生壁间。巴山楚峡几千里，寒岩数丈移秋轩。渺然独起林壑志，平生愿得与彼群。吾知画者古有说，神鬼为易犬马难。物之有象众所识，难以伪笔淆其真。传闻易生近已死，此笔遂绝无几存。安得千金买遗纸，真伪常与识者论。
节物秋将半，疏慵日益加。不为投劾去，徒有折腰嗟。味酒怀江鳜，乘风忆海槎。东篱满凉露，已约伴黄花。
夜露感庭鹤，秋风吹海槎。相思悲岁月，寂坐望云霞。终夕孤蟾魄，重阳近落花。君无鄙贫令，金蘂徧陶家。
作邑风流在，新居卜筑完。清懽橐书入，小隐奉亲安。日淡城楼晓，霜深囿树寒。吏涂何所得，试向静中看。
境物生新趣，蒿榛失旧墟。避尘深户牖，待月广阶除。醉梦飞鸿外，吟怀晚雪余。相思岁将晏，谁叩草玄居。
彭城楼上望，旷然今古怀。山形东负岱，河势下通淮。白鸟孤云并，荒烟万木排。吾观兹有得，兴欲拍洪厓。
古渡倚双棹，萧萧秋色残。山川南去远，风雨北来寒。极望销魂易，清吟得句难。依稀故园梦，千里下云端。
粹行完圭璞，谭经得圣真。青袍尚腰折，素蕴喜民亲。友益予孤陋，官闲子隐沦。风骚应赋古，亭下蜀江春。
初作南冠至，随闻墨绶来。犹怜百里远，时见两凫回。江日披梅雪，春阳动琯灰。论文须太白，还忆一樽开。
大别山前晚，维舟望古津。孤烟汉川树，长笛武昌人。珠曲今何地，兰洲欲暮春。文王尝美化，无复见遗民。
舟泊古城下，重云埋桂宫。旧期今夕负，清赏一年空。远浦依微笛，阴崖断续虫。篷窗强樽酒，聊更约秋风。
寂寞将军港，船头撞岸芦。寒涛能灌口，幽鸟劝提壶。水涨江鱼绝，秋深野菜无。如何晋张翰，归思为莼鲈。
点细波鳞浅，声繁客袂凉。山烟藏晚翠，水荇濯秋香。帆桨无聊国，蓑轮自在乡。风骚已多感，更欲上潇湘。
病客疏慵甚，江城节物新。东风惊柳思，暖雪鬬梅春。老信来双鬓，闲愁著一身。贱贫非士耻，漉酒有陶巾。
多病逢多事，穷年负物华。探春输野客，骑马看新花。南国稀江信，东风恨笛家。琼枝心愿见，行亦下堤沙。
庆自前人积，堂因孝子成。惟时传有后，于此事如生。乔木风烟老，佳城气象明。谢庭兰玉盛，知不负家声。
零陵古佳郡，山水楚南奇。太守逢康乐，佳宾得杲之。翩翩渐高陆，逐逐就新羁。别子东归去，长沙风雨时。
唐生四方志，投笔慕前人。此日免鱼腹，异时观虎臣。茅柴酒亦美，玉缕鲙应珍。莫恨衣都典，归来是早春。
因滞江州久，谓为千里遐。欣曾逢漂母，几欲卖朱家。痴坐瞻双橹，东行负九华。归须谈旅琐，勿作胜游夸。
绿桂西风老，金波玉气明。清霜酣夜色，群籁息秋声。毛骨无遗照，关河共远情。十年吟塞曲，画角厌悲鸣。
安佚失于恃，病邪乘所虚。遂婴漳浦卧，便忆茂陵居。幸尔筋骸立，颓然鬓髪疏。烦君山柏句，慰此不材樗。
先陇封楸后，羁臣赐玦时。放舟初草草，去国合迟迟。珠滑新粳粒，金酣早蟹脂。南迁真不负，屈子独何知。
路远程难计，人慵马自迟。草蛛横布网，桑蠖乱垂丝。村落黄梁饭，墙篱紫菊枝。时丰物皆好，客思在青旗。
君仕本儒雅，故宜京国游。官趋廷尉府，心异法家流。白草侵寒驿，清霜拂晓裘。行行句应好，云日望神州。
老马久劳力，主人真寡情。知非换妾去，颇作恋轩鸣。楚豆不为薄，江刍无限生。诚能怀旧德，时借尔山行。
常慕诗之学，今逢将者才。讽吟真嘬炙，畏默若衔枚。天地秋风老，江湖醉梦回。韶英方合奏，难使击辕陪。
鞍马三更梦，江湖万里心。辨途听犬吠，占晓望横参。浩露濡衰鬓，微风动醉襟。输君正酣寝，鼾鼻沸雷音。
原子贫非病，张生心不肓。兴随缘自足，嬾与拙相成。竹叶疑无分，金徽尚有声。幽怀谁晤语，空此望东城。
得子固已晚，嗟予材滞顽。义合乃朋友，不在疏密间。江阔东风冷，梅披腊雪悭。扁舟共春色，相约到淮山。
翩翩远游子，驱马乱山岑。丹穴飞鸣处，高堂日夜心。春风巴峡晓，昼雾楚城阴。家世文章事，仙台紫桂林。
鱼味年年美，何须问旧池。江山清不改，陵谷变难知。节物惊冬至，萧条使客悲。谪仙游赏地，空有白猿诗。
瑞历开三朔，祥风验八方。年华恨催老，节物喜随乡。郁垒须时设，屠苏独后尝。佳辰谁与醉，梦绕故溪傍。
爆竹惊山鬼，雕幡戴楚冠。祝延千歳酒，练气五辛盘。江冷东风外，天回北斗端。羌城霖雨甚，从此看春寒。
旧学惊心在，穷居惜鬓华。诗书凭净几，水竹抱邻家。霜雪巴西梦，风波楚北嗟。知君厌留滞，我亦正尘沙。
江乡春值闰，二月似深冬。雪湿妨挑菜，雷寒未起龙。鸡虫闲得失，蛮触小交攻。稍觉云天霁，西山上翠峰。
独鹤翩无累，孤云晚倦飞。群山带江处，一锡背尘归。妙学穷神秘，高怀熟世机。漳滨多病客，空此望岩扉。
夫子能诗者，寒吟四十年。于今传好句，无处访遗编。古意哀东野，穷愁死玉川。惟余北山塜，松柏锁秋烟。
别尔忽经歳，言归欣好音。神清率更瘦，学苦郑玄心。竹径依山远，沙溪过雨深。世科思汝父，即已御祥琴。
赏罢卢溪菊，来寻楚泽春。兰舟逾百日，椒酒值佳辰。勉尔青箱学，寛吾白髪人。小园游息地，松竹更相亲。
近就陶家舍，扶疏草木周。颇移兰就水，已计竹为楼。饮食随宜足，光阴任自流。尔曹来伴老，日问下江舟。
圣孝心崇报，宫庭诏屡颁。丧期逾易月，陵兆改因山。已想天人乐，犹睎药使还。蟠桃旧亭上，时节寿觞间。
自昔商任贵，于金庆裔光。来嫔周季历，有子汉宣皇。柙玉辉幽竁，车云拥画裳。哀荣无所憾，新庙五陵旁。
卤簿三川晚，佳城一品尊。翟衣新襚命，神寝旧王园。凄断风铃远，青苍雾盖昏。从今知圣作，大义称私思。
四裔柔怀外，群生惠泽中。帘闱九年政，覆载一心公。马邓徒闻俭，姜任讵有功。风云黄道静，杲日上天东。
典礼辞先后，恩私杜外门。虚心延众正，损上益群元。仙路山川近，徽音四谥尊。宾天去何恨，圣孝托神孙。
夕月沈金殿，秋风冷玉衣。临当复明辟，忽自厌繁机。药使来何暮，嵩呼数已非。孤臣恩未报，泣望国西畿。
里闬推前辈，臣邻接近班。深心语默外，大节险夷间。付托龟趺字，哀荣马鬛山。遥知济源第，风月草堂闲。
公昨初移疾，予方丐一麾。寻闻升屋告，适是出关时。零落孤龙友，绸缪记凤池。白头怀抱事，西望不胜悲。
岑令神情竭，裴公柱石衰。国贪黄髪旧，身负赤松期。人也将安仰，天乎不憗遗。延和听诏语，深见两宫悲。
枢极元丰议，人犹记话言。载来筹庙幄，遂见偃戎轩。一品哀仪重，三司锡命尊。绸缪承晚契，挥涕望西原。
德业文章事，公乎取数多。虽惊坏梁梦，会有望门歌。人赎心徒尔，舟移古奈何。青编如可托，后世看巍峩。
澹泊环中妙，超遥物外仙。百年从委蜕，一匶戢弥天。晚契承知已，遗风在象贤。东桥松柏路，不得望新阡。
元祐飞龙日，淮南卓马归。周人瞻赤舄，郑国赋缁衣。旷度销群异，清言析万微。方依泰山重，俛仰失巍巍。
衡镜公多士，蓍龟信两宫。群生遂耕织，四海戢戈弓。夺去天何速，藏深壑已空。潭潭新府第，东阁闭春风。
玉辇躬临奠，金钱诏治丧。襚宫周尚父，世爵汉扶阳。位席虚群望，松阡竁旧藏。门中兰玉盛，有以慰思皇。
歳有悬车表，新闻曳杖嗟。风云四朝仕，公相百年家。故国山川近，西郊鼓吹哗。旗常难尽记，膏泽徧幽遐。
柱石三朝重，轩裳五纪荣。忠勋等张霍，善庆似韦平。光气收辰象，仪型失老成。易名宣合靖，千古诏幽明。
鼎铉调元久，貂冠就第闲。朝廷方宪老，梦寐忽颓山。白日佳城启，东园秘器颁。深宫那可见，桃李在人间。
不憗天何理，云亡国所嗟。还应骑列宿，但说去流沙。清庙陪烝享，鸿枢见世家。悲风溱洧路，哀咽满箫笳。
天骥腾长坂，秋鸿御顺风。俄从绛衣使，不待黑头公。志蕴留家集，光华掩竁宫。惟余善人报，流庆在无穷。
义直中能恕，才高气不矜。众人疑白璧，吾道信朱绳。勋业无天命，文章有子兴。冥冥何可诘，万古一丘陵。
弈世承圭衮，三朝侍冕旒。临边晋羊祐，坐幄汉留侯。乐易门多士，几深庙有谋。那知天不憗，俛仰一山丘。
四塞宣皇武，殊庭远世机。如何梁木梦，不待衮衣归。门户传兰玉，忠勋载鼎旗。空余殿楹字，鸾鳯五云飞。
望履鸿枢府，熙宁始识公。容无高位气，语有大臣风。感慨方山仰，惊悲已壑空。缁衣国人意，转入薤歌中。
名教心为乐，逍遥志自求。遂成君子隐，初异道家流。风月闲三楚，巾裳付一丘。空余清泰院，云藓旧岩秋。
